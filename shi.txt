欲出未出光辣達，千山萬山如火發。須臾走向天上來，逐却殘星趕却月。
未離海底千山黑，纔到天中萬國明。
滿目江山四望幽，白雲高卷嶂烟收。日回禽影穿疏木，風遞猿聲入小樓。遠岫似屏橫碧落，斷帆如葉截中流。
片片飛來靜又閑，樓頭江上復山前。飄零盡日不歸去，帖破清光萬里天。
因登巨石知來處，勃勃元生綠蘚痕。靜即等閑藏草木，動時頃刻徧乾坤。橫天未必朋元惡，捧日還曾瑞至尊。不獨朝朝在巫峽，楚王何事謾勞魂。
若教作鎮居中國，爭得泥金在泰山。
纔聞暖律先偷眼，既待和風始展眉。
嚼處春冰敲齒冷，嚥時雪液沃心寒。
蒙君知重惠瓊實，薄起金刀釘玉深。
深妝玉瓦平無壠，亂拂蘆花細有聲。
片逐銀蟾落醉觥。
巧剪銀花亂，輕飛玉葉狂。
寒艷芳姿色盡明。
一氣東南王斗牛，祖龍潜爲子孫憂。金陵地脈何曾斷，不覺真人已姓劉。
五城樓雉各相望，山水英靈宅帝王。此地定由天造險，古來長恃作金湯。
孫吳紀德舊刊碑，草沒蟠螭與伏龜。惆悵岡頭三段石，至今猶似鼎分時。
金殿分來玉砌流，黑龍湖徹鳳池頭。後庭花落恩波斷，翻與南唐作御溝。
滿目江山異洛陽，昔人何必重悲傷。倘能戮力扶王室，當自新亭復故鄉。
牛頭天際碧凝嵐，王導無稽亦妄談。若指遠山爲上闕，長安應合指終南。
鎮物高情濟世才，欲隨猿鶴老巖隈。山花處處紅粧面，髣髴如初擁妓來。
人物風流往往非，空餘陋巷作烏衣。舊時簾幕無從覓，只有年年社燕歸。
窣堵凝然鎮梵宮，舉頭層級在雲中。金棺舍利藏何處，鐸繞危簷聲撼風。
閥閱淪亡梐枑移，年年舊燕亦雙歸。茅簷葦箔無冠蓋，不見烏衣見白衣。
雷轟疊鼓火翻旗，三翼翩翩試水師。驚起黑龍眠不得，狂風猛雨下多時。
江南龍節水爲鄉，水不純陰又半陽。一片湖光共深淺，兩般泉脈異溫凉。
流水東西傍帝臺，六朝重爲兩朝開。曾有鷁首知高下，莫問魚舟識去來。
晝役人功夜鬼功，陽開陰闔幾時終。不聞擲土江中語，爭得盈流一水通。
舳艫銜尾日無虛，更鑿都城引漕渠。何事餒來貪雀穀，不知留得幾年儲。
竹影桐陰滿舊山，鳳凰多載不飛還。登臺只有吹簫者，爭得和鳴墮世間。
通玄峰頂，不是人門。心外無法，滿目青山。
暫下高峰已顯揚，般若圜通遍十方。人天浩浩無差別，法界縱橫處處彰。
來年二月二，與汝暫相棄。燒灰散長江，勿占檀那地。
木馬走似烟，石人趁不及。
社翁今日沒心情，爲乞治聾酒一瓶。惱亂玉堂將欲徧，依稀巡到第三廳。
走却坐禪客，移將不動尊。世間顛倒事，八萬四千門。
松蘿深處住，閑野不生愁。鳥語烟嵐靜，水聲門戶秋。花間歸洞路，山下釣魚舟。沐浴聖王化，自憐絲滿頭。
帝里高人宅，蒼苔遶徑深。卷簾山入戶，摘菓鳥移林。石沼養龜水，月臺留客琴。生涯一樽酒，名利不關心。
滔滔東流水，赴海無歸期。亭亭右轉日，今茲復來茲。人生寄天地，百年七十稀。思慮復營營，恐爲達此嗤。
燕雀賀厦屋，蟲蟻慕腥羶。野花引飛蝶，古木來新蟬。秋天百蟲吟，春天百鳥喧。翟公真闇事，喜慍見色言。
明主不棄士，我自志山林。爵服豈無華，才疏力難任。鳥向深山棲，魚由深淵沉。吾亦愛吾廬，高歌復微吟。
深巖有老翁，龐眉鬚鬢雪。夜半呼我名，授我微妙訣。字畫古籀樣，體勢訛復缺。雙眸忽炯炯，須臾竟披閱。至今得其傳，心會口難說。
一言寤主寧復聽，三諫不從歸去來。諫晉主不從作。
萬事若在手，百年聊稱情。他時南嶽去，記得此巖名。
十年蹤跡走紅塵，回首青山入夢頻。紫陌縱榮爭及睡，朱門雖貴不如貧。愁聞劍戟扶危主，悶見笙歌聒醉人。携取舊書歸舊隠，野花啼鳥一般春。
常人無所重，惟睡乃爲重。舉世皆爲息，魂離神不動。覺來無所知，貪求心愈用。堪笑塵中人，不知夢是夢。
至人本無夢，其夢本遊仙。真人本無睡，睡則浮雲烟。爐裏近爲藥，壺中別有天。欲知睡夢裏，人間第一玄。
銀河灑落翠光冷，一派回環湛晚暉。幾恨却爲頑石礙，琉璃滑處玉花飛。
山鬼煖或呼，溪魚寒不跳。晚景愈堪觀，危峰露殘照。
爲愛西峰好，吟頭盡日昂。巖花紅作陣，溪水綠成行。幾夜礙新月，半山無夕陽。寄言嘉遁客，此處是仙鄉。
半夜天香入巖谷，西風吹落嶺頭蓮。空愛掌痕侵碧漢，無人曾歎巨靈仙。
藥苗不滿笥，又更上危顛。回指歸去路，相將入翠烟。
曾折松枝爲寶櫛，又編栗葉作羅襦。有時問著秦宮事，笑撚仙花望太虛。
臣愛睡，臣愛睡。不卧氈，不蓋被。片石枕頭，蓑衣鋪地。震雷掣電鬼神驚，臣當其時正酣睡。閑思張良，悶想范蠡。說甚孟德，休言劉備。三四君子只是爭些閑氣，爭如臣向青山頂頭。白雲堆裏，展開眉頭。解放肚皮，但一覺睡。管什玉兔東昇，紅輪西墜。
草澤吾皇詔，圖南摶姓陳。三峰千載客，四海一閑人。世態從來薄，詩情自得真。乞全麞鹿性，何處不稱臣。
我謂浮榮真是幻，醉來捨轡謁高公。因聆玄論冥冥理，轉覺塵寰一夢中。
自吳入蜀是尋常，歌舞筵中救火忙。乞得金陵養閑散，也須多謝鬢邊瘡。
華陰高處是吾宮，出即凌空跨曉風。臺殿不將金鎖閉，來時自有白雲封。
暗喜蓮峰作近隣，撥開雲霧見師頻。有時問箇艱難字，便沐周旋說與人。唐李監應留後跡，漢蔡邕想是前身。堪嗟繼踵無徒弟，筆法收藏在渭濱。
蠶月桑葉青，鶑時柳花白。
萬頃白雲獨自有，一枝仙桂阿誰無。
帝王師不得，日月老應難。
鏡湖中有月，處士後無人。荻笋抽高節，鱸魚躍老鱗。
六出奇花已住開，郡城相次見樓臺。時人莫把和泥看，一片飛從天上來。
隔岸紅塵忙似火，當軒青嶂冷如冰。烹茶童子休相問，報道門前是衲僧。
昨日相逢敘起居，今朝相見事還如。如何却覓呈心要，心要如何特地疏。
剎剎現形儀，塵塵具覺知。性源常鼓浪，不悟未曾移。
圓如珠，赤如丹，倘能擘破分喫了，爭不慚愧洞庭山。
近來好裹束，各自競尖新。稱無二三兩，因何號一斤。
此物不難知，一雄兼一雌。請將打破看，方明混沌時。
勿笑有三耳，全勝畜二心。
紀贈歌詩數百人，序師多藝各求新。未言篆隸飛龍鳳，且說風騷感鬼神。琴有古聲清耳目，鶴無凡態惹埃塵。英公所學還如此，不錯承恩近紫宸。
池蓮憔悴無顔色，園竹低垂減翠陰。園竹池蓮莫惆悵，相看恰似主人心。
真兮寥廓，郢人圖雘。嶽聳雲空，澄潭月躍。
官職有來須與做，才能用處不憂無。堪笑翰林陶學士，一生依樣畫葫蘆。
重重翠幛聳雲端，玉殿金樓縹緲間。聖境不容凡俗到，故將飛瀑隔塵寰。
是箇碑文念得全，聰明靈性自天然。離吳別楚三千里，入洛遊梁二十年。負藝已聞喧世界，高眠長見卧雲烟。相逢與我情何厚，問佛方知宿有緣。
尖簷帽子卑凡廝，短靿靴兒末厥兵。
此生頭已白，無路掃王門。
井蛙休恃重溟險，澤馬曾嘶九曲濱。
乞與金鐘病眼明。
聖胎初出赤志翁，醜杖旁扶赤志翁。
此事從來已絕疑，安然樂道合希夷。依山偶得還源旨，拂石閒題出格詩。水待凍開成細溜，薪從霜後拾枯枝。因茲永斷攀緣意，誓與青松作老期。
古樹交盤簇徑深，闃無人到爲難尋。祇和算計千般事，誰解消停一點心。冰鎖瀑聲中夜斷，雲吞嶽影半天沈。寒燈欲絕禪初起，透牖疏風觸短襟。
祇園閒適樂簞瓢，莫訝烟霞道路遥。龍穴定知潛碧海，鵬程終是望丹霄。撥雲巖下來泉脈，嚼草坡邊辨藥苗。門鎖薜蘿無客至，庵前時有白雲朝。
貪生養命事皆同，獨坐閒居意頗慵。入夏驅馳巢樹鵲，經春勞役探花蜂。石爐香盡寒灰薄，鐵磬聲微古鏽濃。寂寂虛懷無一念，任從蒼蘚沒行蹤。
心地須教合死灰，藏機泯跡絕梯媒。芳蘭祇爲因香折，良木多從被直摧。寒逼花枝紅未吐，日融水面綠全開。支頤獨坐經窗下，一片雲閒入戶來。
達來何處更追尋，放曠誰論古與今。風带泉聲流谷口，雲和山影落潭心。資身自有衣中寶，濟世誰藏室內金。策杖偶來林下坐，鳥聲相和唱圓音。
事多興廢莫持論，唯有禪宗理可尊。似訥始平分別路，如愚方塞是非門。刳腸祇爲生靈智，剖舌多因强語言。爭似息機高卧客，年來年去道長存。
碧嶠經年常寂寂，更無閒事可相於。超倫每效高僧行，得力難忘古佛書。落葉亂渠憑水蕩，浮雲翳月倩風除。方知嬾與真空合，一衲閒披憩舊廬。
幽齋獨坐絕參詳，兀爾何如驟世忙。拯濟終憑宏願力，安閒須得守愚方。柴門半掩花空落，苔徑虛蹤草自荒。最好靜中無一事，翛然唯得道芽長。
曠然不被興亡墜，豁爾難教寵辱驚。鼓角城遥無伺候，輪蹄路絕免逢迎。暖眠紙帳茅堂密，穩坐蒲團石面平。祇有此途爲上策，更無餘事可關情。
觸目堪嗟失路人，坦然王道却迷津。井籐梗上存餘命，石火光中保幻身。任老豈知頭頂白，忘緣誰覺世閒春。容顔枯槁元非病，亭沼消疏不是貧。
言行相應宜此地，空談大隠也無端。升沈岐路非他得，生熟根機且自看。瞋火微烟還漸息，貪泉餘潤亦消乾。平生正直須甘取，虛幻門中莫自瞞。
怡和心境了然同，大道無私處處通。舉世豈懷身後慮，誰人暫省事前空。門開巖石千山月，簾捲溪樓一檻風。羸體健來知藥力，緣心寂後覺神功。
進退應須與智論，浮萍自在爲無根。埽門何太拋途轍，解珮猶能棄渥恩。草徑旋封迷舊跡，苔階亂織露新痕。不唯此景供遊賞，無限烟蘿盡一吞。
塵網休重織是非，冥心何不合玄微。莊周夢裏多迷旨，惠子漁中少見機。拶路古松和凍折，盤空枯葉带霜飛。一言可達知音者，還得從吾此路歸。
抱朴澄神藴道光，石爐閒爇六時香。曳空橫野雲和靜，逗石穿崖水自忙。晚圃雨來葵葉嫩，晴坡燒後蕨苗長。一心包盡乾坤內，莫把閒文更度量。
松蘿閒鎖一身孤，履道安禪是密謨。借問野雲誰斷續，思量春草自榮枯。多見異獸心堪伏，來慣幽禽不用呼。萬物盡從成熟得，莫教容易喪工夫。
平生初志已酬之，懷抱怡然寂有歸。古帙懶開緣得意，幽房長閉爲忘機。數行鳥陣連雲沒，一带泉聲隔嶺微。道合古今渾總是，何須更慮昔年非。
青山一坐萬緣休，努力應須與古儔。散誕襟懷因絕趣，消疏活計爲無求。花明小砌和春月，松暗前軒带雨秋。景像自開還自合，怡然何必更忘憂。
自甘疏拙懶經營，大道從來戒滿盈。但起貪心迷有限，誰能觸目悟無生。雲融遠景危峰小，風戛寒溪野艇橫。禪後不妨敷六義，祇圖歌出野人情。
忙處須閒淡處濃，世情疏後道情通。了然得旨青冥外，兀爾虛心罔象中。泉細石根飛不盡，雲濛山脚出無窮。樵夫釣客雖閒散，未必真棲與我同。
且停多事莫矜誇，寂寞門中有道華。隈嶺靜同猿窟宅，栽松閒共鶴生涯。榮來祇愛添餘祿，春過誰能悟落花。唯有卧雲塵外客，無思無慮老烟霞。
沈沈竹院鎖輕烟，澹澹霞光欲曙天。遇境偶吟情自逸，逢人話道意無偏。古松交處眠青帳，細草濃時坐碧氈。祇此逍遥何所得，蔬食寒寢度年年。
危嶺如登百尺樓，千般異景望中收。浮生但向忙時過，萬事須從靜處休。道直豈教容鬼怪，理平唯祇使魔愁。空門莫說無知己，滿目松蘿是我儔。
巨侵層巒本自平，只緣人世强分明。五侯門外悲觀意，長樂坡頭去住情。學道不如忘有念，修身爭是了無生。三祗功業猶難及，誰信塵勞直下明。
霧鎖烟霾宴寂堂，含虛凝綠水雲鄉。搜玄偈裏真風遠，招隠詩中野思長。真柏最宜堆厚雪，危花終怯下輕霜。滔滔一點無依處，舉足方知盡道場。
投足烟巒養病軀，馳求終是用工夫。千般有作皆從智，萬種無依自合愚。意地已拋塵事業，心田唯種稻根株。非時免見千人世，野食山袍自有謨。
急景韶顔不可追，豈堪回首暫思之。浮雲已斷平生望，高節須存往日期。庭樹任猿偷熟果，崖松停鶴惜高枝。輪蹄碌碌何時歇，輾盡紅塵爲阿誰。
幽棲豈可事徒然，晝諷蓮經夜坐禪。吟裏有聲皆實相，定中無境不虛玄。直教似月臨千界，還遣如空度萬緣。從此必知宏此志，免教虛擲愧前賢。
何如深谷一遺人，宴坐經行不累身。廢宅可嗟頻換主，凋叢愁見幾迴春。尖尖石笑烟籠碧，點點苔錢雨洗新。堪笑古人非我意，居山多是避强秦。
有山有水更何憂，知足能令萬事休。大道不從心外得，浮榮須向世閒求。衝開烟縷飛黄鳥，點破潭心瀁白鷗。好景盡歸余掌握，豈勞艱險訪瀛洲。
萬事從來祇自招，安危由己路非遥。笙歌韻裏花先落，松檜枝閒雲未消。數下磬聲孤月夜，一爐香翥白雲朝。誰人會我高樓意，門掩空庭思寂寥。
萬象從來一徑通，但緣分別便西東。遺簪祇爲情難盡，泣路方知意未窮。偃仰不拋青嶂裏，往來多在白雲中。平生分野應難比，澗飲林棲得古風。
遁逸從來格自高，莫將泰嶽比秋毫。冷烟寒月真吾侶，瘦竹蒼松是我曹。霜樹葉疏幽徑出，雲泉聲急曉風高。唯當話道閒吟外，時得工夫補毳袍。
任運騰騰無所依，閒游長坐性怡怡。疏林不遣閒人到，密意多應夜月知。驟雨過時苔路滑，撥雲行處石橋危。塵沙劫盡清風在，何假虛名上古碑。
抱拙藏鋒過暮年，高名何必指前賢。祇於心上標空界，誰說壺中別有天。鬰密遠林停宿霧，蕭騷疏竹埽寒烟。從茲不更移瓶錫，身外無餘意了然。
息業怡神道最孤，藏名匿跡合良圖。冥心難使龍神見，出語須教海嶽枯。雲駐庵前疑有意，鳥鳴庭際似相呼。資持隨分安排了，最急應須與道俱。
松陰疏冷罩寒門，靜見吾宗已絕論。驅得萬途歸理窟，更無一事出心源。烟雲忽閉巖前洞，鷄犬時聞嶺下村。放曠本來無別意，免教停海起波痕。
景虛情澹兩何依，抱一冥真絕萬機。松韻餘風凉竹戶，柏摇殘露溼禪衣。巖燈霧逼寒光小，石像塵昏古畫微。得趣了然無所慮，任緣終日送斜暉。
遁迹無圖匿姓名，萬重山後葺茅亭。隨情因事搜新偈，探妙窮微閱古經。與道交時心絕念，從緣感處物通靈。應須長遠存高節，屹屹喬松老更青。
閒思塵世大悠哉，進趣門中盡可該。拋却工夫平世路，枉勞心力搆僊臺。隘空雲水千重合，帀野烟霞一徑開。幸有圓成平坦處，辛勤誰解望山來。
千途盡向空源出，萬景終歸一路通。忽爾有心成大患，坦然無事却全功。春開小岫調新綠，水漾漂霞蘸晚紅。莫道境緣能幻惑，達來何處不消融。
身心閒後思怡然，緬想難忘契道言。千種却教歸淡薄，萬般須是到根源。疏疏雨趁歸巢鳥，密密烟藏抱子猿。禪罷吟來無一事，遠山驅景入茅軒。
萬境閒來情澹澹，羣囂息後思微微。當時白業無門入，今日玄關有路歸。熟果不摇翻自落，生禽誰喚却驚飛。到頭何用空忙得，任運應須待對機。
携筇閒步望山行，竟日逍遥任野情。上嶺梯登危石側，渡溪橋踏古槎橫。綠羅水皺巖根急，紅錦霞舒海面明。一軸詠懷高尚意，援毫因事偶吟成。
負氣爭權事可悲，金貂繡轂盡何之。唯聞野棘盤荒冢，祇見空陵疊壞碑。燈暗竹堂行道夜，烟昏石窟坐禪時。怡然自得真棲處，何用經營別路岐。
豪貴從他縱勝遊，多歡終是復多愁。茅茨舍宇偏安穩，糞埽衣裳最自由。數片雲飛書案上，一條泉路卧床頭。分明自有安身處，爭柰人閒不肯休。
高才宏略氣凌雲，世上浮名夢裏身。蘇氏謾稱降六國，韓公休說捲三秦。當朝雖立千年事，古廟唯存一聚塵。畢竟思量渾大錯，何如林下養天真。
高懷怡淡景相和，纔到塵途事便多。碧嶂好期長定計，朱門唯見暫時過。雄雄負氣爭權路，岌岌新墳占野坡。成敗分明剛不悟，未知凡俗意如何。
得理元來行自成，萬般情斷一心冥。樵人不到緣山僻，遊客難逢爲嶽靈。食蘗苦心何日就，看花醉眼幾時醒。索然身外無餘物，雲滿前山水滿瓶。
名利梯媒事已忘，唯憑拙直定行藏。探玄休煉長生藥，助道時抄歇食方。溪汲古痕山雨漲，樹摧殘枿野風狂。一言欲寄休回首，塵路如今事正忙。
豈是疏慵僻愛山，且圖餘事不相關。休誇鳳詔千年貴，難敵禪扉半日閒。透水戲魚隨浪沒，投巢孤鶴带雲還。自然得到無心地，寂寂虛堂一景閒。
林下安身別有方，營營何太路岐忙。侯門夢過光陰促，禪室玄棲氣味長。引水灌花春日媚，移松夾道暑天凉。銜恩略報元功處，一炷晨風散後香。
萬般惟道最堪依，一瞬榮枯萬古悲。强笑低顔何忽忽，忘機絕慮自怡怡。潛龍終要投深浦，巢鳥應須占健枝。名利門中難立足，隠藏雲水更何之。
退跡何人繼昔賢，凡途終是事謀先。只知競逐浮雲富，誰解驚嗟逝水年。寒影半疏霜後樹，秋聲千點雨中禪。千般不更經營得，一榻無餘任自然。
野景陶情皆得意，凡夫舉目盡堪愁。秦川幾度埋番骨，棘路還曾聳玉樓。幻體不知波上沫，狂心須認鏡中頭。浮生役役貪榮者，求到真空卒未休。
一生占斷白雲鄉，適意孤高志自强。報曉音聲棲鳥語，漏春消息早梅香。吟經徐傍芙蕖岸，得偈閒書薜荔牆。大道最親無達者，苦携瓶錫叩禪堂。
養性攄情不記年，免尋雲水更參禪。有心用處還應錯，無意看時却宛然。析法尚嫌灰斷果，燒丹堪愍地行仙。欲知此理誰人會，水自朝東月自圓。
世途從此免相關，萬慮潛消野思閒。菴樹逼春花自吐，巖巢欲暮鳥空還。門前霧閉疑無路，檻外雲開忽有山。宴坐石巖樵徑絕，姓名應不到人閒。
獨行獨坐任天然，幽隠難逢世網牽。一志直教齊大道，萬般總是涉因緣。水磨澗石平如鏡，春引巖藤直似弦。虛幻已知休更續，蹄輪應不到山前。
散誕疏狂得自然，免教拘迫事相牽。潛龍不離滔滔水，孤鶴唯宜遠遠天。透室寒光松檻月，逼人凉氣石渠泉。非吾獨了西來意，竹祖桐孫盡入玄。
綠柳堤邊春色多，數樹重重裊翠蘿。紅白花枝爭鬭發，晴陰天氣半相和。中山謾醉千壺酒，易水徒悲一曲歌。塵世無憑唯道外，榮枯瞬息盡消磨。
清平大業行皆奢，豈獨堯時聽所加。豐儉由人天不遠，安危在智道非賒。關津防害翻爲害，法令除邪却長邪。爭似無言敷密化，既能成國又成家。
焦翼枯鱗成底事，分明可驗莫愁哉。君恩只可量功受，世利應須任運來。豈信敗從成處得，誰知榮是辱邊媒。但看越分殊求者，唯向身中積禍胎。
棲真境界太玄鄉，靜見吾宗不可量。好句祇憑詩斷送，閒緣唯遣道消亡。雨絲雲織輕條密，烟素風抽細縷長。竟日虛懷無一事，金瓶秋水石爐香。
得喪從來事甚均，任緣徒用苦勞神。野蔬隨分堪充口，石室依稀可庇身。碧海幾時無去棹，紅衢何日息征輪。若教求道如求利，舉世渾成無事人。
數朝興廢狂風過，千載榮枯掣電飛。早向權門思息意，莫於塵世自沈機。一條水引閒花出，萬里雲隨獨鶴歸。最要身安成大道，免教他後始知非。
幽棲带郭半山峰，密意虛懷莫可同。事到定中消息靜，景於吟處煉磨空。玲瓏色淡松根月，敲磕聲清竹罅風。獨坐獨行誰會我，羣星朝北水朝東。
三度曾經遊此地，從緣權順世閒情。登山雖有謝安志，遁迹慚無慧遠名。翠疊寒枝松未老，影深幽徑竹新成。莫言去住關懷抱，雲本無心水自清。
欲識永明旨，門前一湖水。日照光明生，風來波浪起。
松蘿高鎮夏長寒，透出羣峰畫恐難。造化功成彰五德，洞天雲散露花冠。
盤空勢險露巖根，深洞聲寒落石泉。好是雨餘江上見，水雲僧出認西天。
翠壓羣峰地形直，落日猿聲在空碧。天風吹散斷崖雲，古松長露三秋色。
烟蘿高巘勢凌雲，影瀉斜陽出海門。曾與支公探隠去，夜寒雷雨上方聞。
湖外層峰瀉危瀑，天際陰陰長寒木。南北行人望莫窮，秋雲一片橫幽谷。
孤猿叫落中巖月，野客吟殘半夜燈。此境此時誰會意，白雲深處坐禪僧。
一水浮千棹，悠悠來去人。纜開湘浦岸，帆落楚江濱。風色東西變，潮痕旦暮新。祗茲澄漢色，幾度化爲塵。
閒居誰似我，退跡理難過。要勢危身早，浮榮敗德多。雨催蟲出穴，寒逼鳥移窠。野逕無人翦，疏窗入薜蘿。
獨步出衡茅，寒雲著地交。燒平多敗穴，葉落見危巢。
大禹不知鑿，來源亦自成。色應憐衆白，聲合讓孤清。遠勢曾吞海，飛流欲噴鯨。靈槎如可泛，天際問歸程。
南有天台事可尊，孕靈含秀獨超羣。重重曲澗侵危石，步步層巖踏碎雲。金雀每從雲裏現，異香多向夜深聞。當知此界非凡界，一道幽奇各自分。
仙源佛窟有天台，今古嘉名遍九垓。石磴嵌空神匠出，瀑泉雄壯雨聲來。景强偏感高僧住，地勝能令遠思開。一等翹誠依此處，自然靈貺作梯媒。
智泉福海莫能逾，親自王恩運睿謨。感現盡冥心境界，資持全固道根株。石梁低翥紅鸚鵡，烟嶺高翔碧鷓鴣。勝妙重重惟禱祝，永資軍庶息災虞。
凌晨迎請倍精誠，親敬鮮花異處清。羅漢攀枝呈梵相，巖僧倚樹現真形。神幡雙出紅霞動，寶塔全開白氣生。都爲王心標意切，滿空盈月瑞分明。
幡花寶蓋滿清川，祈禱迎來聖半千。莫道聖緣無影響，須知嘉會有因緣。空中長似聞天樂，巖畔嘗疑有地仙。何必更尋兜率去，重重靈應事昭然。
登雲步嶺涉烟程，好景隨心次第生。聖者已符祥瑞事，地靈全副禱祈情。洞深重疊拖雲濕，灘淺潺湲漱水清。願滿事圓歸去路，便風相送片帆輕。
祖教宗中有二門，十度萬行稱爲尊。初名止觀助新學，後成定慧菩提根。唯一法，似雙分。法性寂然體真止，寂而常照妙觀存。定爲父，慧爲母，能孕千聖之門戶。增長根力養聖胎，念念出生成佛祖。定爲將，慧爲相，能弼心王成無上。永作羣生證道門，即是古佛菩提樣。定如月，光爍外道邪星滅。能挑智炬轉分明，滋潤道芽除愛結。慧如日，照破無明之暗室。能令邪見愚夫禪，盡成般若波羅蜜。少時默，剎那靜，漸漸增修成正定。諸聖較量功不多，終見靈臺之妙性。瞥聞法，纔歷耳，能熏識藏覺種起。一念回光正智開，須臾成佛法如是。禪定力，不思義，變凡爲聖剎那時。無邊生死根由斷，積劫塵勞巢穴墮。湛心水，浄意珠，光吞萬象爍千途。抉開己眼無瑕翳，三界元無一法拘。覺觀賊，應時剋，攀援病，倏然浄。蕩念垢兮洗惑塵，顯法身兮堅慧命。如斷山，若停海，天翻地覆終無改。瑩似琉璃含寶月，倏然無寄而無待。般若慧，莫能量，自然隨處現心光。萬行門中爲導首，一切時中稱法王。竭苦海，碎邪山，妄雲捲盡片時間。貧女室中金頓現，壯士額上珠潜還。斬癡網，截欲流，大雄威猛更無儔。能令鐵床銅柱冷，頓使魔怨業果休。和諍訟，成孝義，普現羣生諸佛智。邊邪惡慧盡朝宗，螻蟻鯤鵬齊受記。偏修定，純陰爛物刳正命。若將正慧照禪那，自然萬法明如鏡。偏修慧，純陽枯物成迂滯。須憑妙定助觀門，如月分明除霧翳。勸等學，莫偏修，從來一體無二頭。似禽兩翼飛空界，如車二輪乘白牛。即向凡途登覺岸，便於業海泛慈舟。或事定，制之一處無不竟。或理定，唯當直下觀心性。或事觀，明諸法相生籌算。或理觀，頓了無一無那畔。定即慧，非一非二非心計。慧即定，不同不別絕觀聽。或雙運，即寂而照通真訓。或俱泯，非定非慧超常準。一塵入定衆塵起，般若門中成法爾。童子身中三昧時，老人身分談真軌。能觀一境萬境同，近塵遠剎無不通。真如路上論生死，無明海裏演圓宗。眼根能作鼻佛事，色塵入定香塵起。心境常同見自差，誰言不信波元水。非寂非照絕言思，而寂而照功無比。權實雙行闡正途，體用更資含妙旨。勸諸子，勿虛棄，光陰如箭如流水。散亂全因缺定門，愚盲祇爲虧真智。真實言，須入耳，千經萬論同標記。定慧全功不暫忘，一念頓歸真覺地。定須習，慧須聞，勿使靈臺一點昏。合抱之樹生毫末，積漸之功成寶尊。獼猴學定生天界，女子纔思入道門。自利利他因果備，若除定慧莫能論。
步步寒華結，言言徹底冰。
牛胎生象子，碧海起紅塵。
長時轉不停，非義亦非聲。
若欲受持者，應須用眼聽。
言前體道乾坤窄，筆下搜吟海嶽枯。
繞繡屏飛花外蝶，隔金籠語柳中鶑。
春雨閉花徑，晚雲生石樓。
草濃春徑狹，樹密晚窗陰。
園林蕭爽聞來久，欲訪因循二十秋。此日開襟吟不盡，碧山重疊水長流。
那堪雨後更聞蟬，溪隔重湖路七千。憶昔故園楊柳岸，全家送上渡頭船。
良哉呂尚父，深隠始歸周。釣石千年在，春風一水流。松根盤蘚石，花影卧沙鷗。誰更懷韜術，追思古渡頭。
閒思連上景難齊，樹遶仙鄉路遶溪。明月夜舟漁父唱，春風平野鷓鴣啼。城邊寄信歸雲外，花下傾盃到日西。更憶海陽垂釣侶，昔年相遇草萋萋。
失意從他桃李春，嵩陽經過歇行塵。雲僧不見城中事，問是今年第幾人。
仙界路遥雲縹緲，古壇風冷葉蕭騷。後來豈合言淹滯，一尉昇騰道最高。
錦衣紅奪彩霞明，侵曉春遊向野庭。不識農夫辛苦力，驕驄踏爛麥青青。
倚杖殘秋裏，吟中四顧頻。西風天際雁，落日渡頭人。草色衰平野，山陰歛暮塵。却尋苔徑去，明月照村鄰。
獨宿大中年裏寺，樊籠得出事無心。寒山夢覺一聲磬，霜葉滿林秋正深。
南遊何感思，更甚葉繽紛。一夜耒江雨，百年工部文。青山當日見，白酒至今聞。惟有爲詩者，經過時弔君。
匝地人家憑檻見，遠山秋色捲簾看。
蟾宮空手下，澤國更誰來。
水國兩親應探榜，龍門三月又傷春。
仙島却回空說夢，清朝未達自嫌身。
因逢日者教重應，忍被雲僧勸却歸。
去年曾折處，今日又垂條。
遠寺連沙靜，閒舟入浦遲。
簾垂羣吏散，苔長訟庭閒。
早知落處隨疏雨，悔得開時順暖風。
千家簾幕春空在，幾處樓臺月自明。
臘雪化爲流水去，春風吹出好山來。
吾祖并州隔萬山，吾家多難謫郴連。
十載戀明主。
兩京遊寺曾題榜，五舉逢知始看花。
自憐成事攀仙桂，誰似投閑向草萊。
衆星不如孤月明，牛羊滿山畏獨虎。
篆寫千文邁古今，感陶承旨撰碑陰。兩朝雨露書中得，滿篋詩章物外尋。衡嶽水雲長挂夢，帝城烟月不關心。西遊去後無消息，想共陳摶一處吟。
水僧來說我師，換鵝書札轉高奇。揮毫傳下千年字，貞石曾留幾處碑。混俗市廛人莫測，和光蹤跡鶴應知。蓮花結社須容我，不似陶潛愛濕巵。
驕陽爲戾已成災，頼有開筵周秀才。莫道上天無感應，故教風雨一齊來。
曾聞洛下綴神仙，火樹南棲幾十年。白首自忻丹桂在，詩名已得四方傳。行隨秋渚將歸雁，吟傍梅花欲雪天。今日還家莫惆悵，不同初上渡頭船。
秋風漢北雁飛天，單騎那堪遶賀蘭。磧暗更無巖樹影，地平時有野燒瘢。貂披寒色和衣冷，劍佩胡霜隔匣寒。早晚橫戈似飛尉，擁旄深入異田單。
鉢略城邊日欲西，遊人却憶舊山歸。牛羊集水烟黏步，鵰鶚盤空雪滿圍。獵騎靜逢邊氣薄，戍樓寒對暮烟微。橫行總是男兒事，早晚重來似漢飛。
不將桂子種諸天，長得尋君水石邊。玄豹夜寒和霧隠，驪龍春暖抱珠眠。山中宰相陶弘景，洞裏真人葛稚川。一度相思一惆悵，水寒烟澹落花前。
金鼎光輝照雪袍，雒陽春夢憶波濤。塵埃滿眼人情異，風雨前程馬足勞。接塞峨眉通蜀險，過山仙掌倚秦高。別來無限幽求子，應笑區區味六韜。
莫學區區老一經，夷門關吏舊書生。晉朝滅後無中散，韓國亡來絕上卿。龍變洞中千谷冷，劍橫天外八風清。好携長策干時去，免逐漁樵度太平。
鵰鶚途程在碧天，綵衣東去復何言。二千賓客舊知己，十二山河新故園。吟看桂生溪月上，醉聽鯤化海濤翻。好期聖代重相見，莫學袁生老竹軒。
孤雲無定鶴辭巢，自負焦桐不說勞。服藥幾年期碧落，驗符何處呪丹毫。子陵山曉紅雲密，青草湖平雪浪高。從此人稀見蹤跡，還應選地種仙桃。
劍氣徒勞望斗牛，故人別後阻仙舟。殘春謾道深傾酒，好月那堪獨上樓。何處是非隨馬足，由來得喪白人頭。清風未許重携手，幾度高吟寄水流。
閒居何處得閒名，坐掩衡茅損性靈。破夢曉鐘聞竹寺，沁心秋雨浸莎庭。甕邊難負千杯綠，海上終眠萬仞青。珍重先生全太古，應看名利似浮雲。
碧江頭與白雲門，別後秋霜點鬢根。長記學禪青石寺，最思共醉落花村。林間竹有湘妃淚，窗外禽多杜宇魂。未棹扁舟重回首，采薇收橘不堪論。
病多慵引架書看，官職無才思已闌。穴鳳瑞時來却易，人龍別後見何難。琴樽風月閒生計，金玉松筠舊歲寒。早晚烟村碧江畔，掛罾重對蓼花灘。
國風千載務重華，須逐浮雲背若耶。無地可歸堪種玉，有天教上且乘槎。白綸巾卸蘇門月，紅錦衣裁御苑花。他日成都却回首，東山看取謝鯤家。
岐山高與隴山連，製錦無私服晏眠。鸚鵡語中分百里，鳳凰聲裏過三年。秦無舊俗雲烟媚，周有遺風父老賢。莫役生靈種楊柳，一枝枝折灞橋邊。
十年流落賦歸鴻，誰傍昏衢駕燭龍。竹屋亂烟思梓澤，酒家疏雨夢臨邛。千年別恨調琴懶，一片年光覽鏡慵。早晚休歌白石爛，放教歸去卧羣峰。
誰爲梅花怨未平，一聲高喚百龍驚。風當閶闔庭初靜，月在姑蘇秋正明。曲盡綠楊涵野渡，管吹青玉動江城。臨流不欲殷勤聽，芳草王孫舊有情。
依舊池邊草色芳，故人何處憶山陽。書回科斗江帆暮，曲罷騶虞海樹蒼。吟望曉烟思桂渚，醉衣殘月夢餘杭。別來南國知誰在，空對襜褕一斷腸。
織錦歌成下翠微，豈勞西去問搘機。未開水府珠先見，不掘豐城劍自輝。鼇逐玉蟾攀桂上，馬隨青帝踏花歸。相逢半是雲霄客，應笑歌牛一布衣。
幾年帝里阻烟波，敢向明時叩角歌。看盡好花春卧穩，醉殘紅日夜吟多。印開夕照垂楊柳，畫破寒潭老芰荷。昨夜前溪有龍鬭，石橋風雨少人過。
罷吟鸚鵡草芊芊，又泛鴛鴦水上天。一棹冷涵楊柳雨，片帆香挂芰荷烟。綠摇江澹萍離岸，紅點雲疏橘滿川。何處邈將歸畫府，數莖紅蓼一漁船。
芙蓉簾幕扇秋紅，蠻府新郎夜讌同。滿座馬融吹笛月，一樓張翰過江風。杯黏紫酒金螺重，談轉琱璫玉麈空。深荷良宵慰顦顇，德星池館在江東。
狂歌白鹿上青天，可似蘭塘釣紫烟。萬卷祖龍坑外物，一泓孫楚耳中泉。翩翾蠻榼薰晴浦，轂轆魚車響夜船。學取青蓮李居士，一生杯酒在神仙。
誰如南浦傲烟霞，白葛衣輕稱帽紗。碧玉蜉蝣迎客酒，黄金轂轆釣魚車。吟歌雲鳥歸樵谷，卧愛神仙入畫家。他日鳳書何處覓，武陵烟樹半桃花。
昔年南去得娛賓，頓遜杯前共好春。蟻泛羽觴蠻酒膩，鳳銜瑶句蜀牋新。花憐遊騎紅隨轡，草戀征車碧遶輪。別後青青鄭南陌，不知風月屬何人。
僕射陂前是傳郵，去程鵰鶚弄高秋。吟拋芍藥裁詩圃，醉下茱萸飲酒樓。向日迥飛駒皎皎，臨風誰和鹿呦呦。明年二月仙山下，莫遣桃花逐水流。
千里崤函一夢勞，豈知雲館共蕭騷。半簾綠透偎寒竹，一榻紅侵墜晚桃。蠻酒客稀知味長，蜀琴風定覺弦高。感君巖下閒招隠，細縷金盤鱠錯刀。
暖掠紅香燕燕飛，五雲仙珮曉相携。花開鸚鵡韋郎曲，竹亞虯龍白帝溪。富貴萬場歸紫酒，是非千載逐芳泥。不知多少開元事，露泣春叢向日低。
鵲巖烟斷玉巢敧，罨畫春塘太白低。馬踏翠開垂柳寺，人耕紅破落花蹊。千年勝概咸原上，幾代荒凉繡嶺西。碧吐紅芳舊行處，豈堪回首草萋萋。
長竿一繫白龍吟，誰和騶虞發素琴。野客碧雲魂易斷，故人芳草夢難尋。天從補後星辰穩，海自潮來島嶼深。好向明庭拾遺事，莫教玄豹老泉林。
江上陰雲鎖夢魂，江邊深夜舞劉琨。秋風萬里芙蓉國，暮雨千家薜荔村。鄉思不堪悲橘柚，旅遊誰肯重王孫。漁人相見不相問，長笛一聲歸島門。
白玉堆邊蔣逕橫，空涵二十四灘聲。老無征戰軒轅國，貧有茅茨帝舜城。丹鳳晝飛羣木冷，一龍秋卧九江清。時人莫笑非經濟，還待中原致太平。
秦樹朦朧春色微，香風烟煖樹依依。邊城夜靜月初上，芳草路長人未歸。折柳且堪吟晚檻，弄花何處醉殘暉。釣鄉千里斷消息，滿目碧雲空自飛。
不隨黄鶴起烟波，應笑無成返薜蘿。看盡好花春卧穩，醉殘紅日夜吟多。高添雅興松千尺，暗養清音竹數科。珍重仙曹舊知己，往來星騎一相過。
秋池雲下白蓮香，池上吟仙寄竹房。閒頌國風文字古，靜消心火夢魂凉。三春蓬島花無限，八月銀河路更長。此境空門不曾有，從頭好語與醫王。
千鍾紫酒薦菖蒲，松島蘭舟瀲灩居。曲內橘香江客笛，字中嵐氣岳僧書。吟期汗漫驅金虎，坐約丹青跨玉魚。七色花虯一聲鶴，幾時乘興上清虛。
琵琶峽口月溪邊，玉乳頭佗憶舊川。一錫冷涵蘭徑路，片帆香掛橘洲烟。苔封石錦棲霞室，水迸衣珠噴玉蟬。莫道翩翩去如夢，本來吟鳥在林泉。
耿耿銀河雁半橫，夢敧金碧轆轤輕。滿窗謝練江風白，一枕齊紈海月明。楊柳敗梢飛葉響，芰荷香柄折秋鳴。誰人更唱陽關曲，牢落烟霞夢不成。
露下銀河雁度頻，囊中壚火幾時真。數莖白髮生浮世，一盞寒燈共故人。雲外簟凉吟嶠月，島邊花暖釣江春。何當歸去重携手，依舊紅霞作近鄰。
鑄時天匠待英豪，紫焰寒星匣倍牢。三尺何年拂塵土，四溟今日絕波濤。雄應垓下收蛇陣，滯想溪頭伴豹韜。惜是真龍懶拋擲，夜來衝斗氣何高。
鳥盡弓藏良可哀，誰知歸釣子陵臺。鍊多不信黄金耗，吟苦須驚白髮催。喘月吳牛知夜至，嘶風胡馬識秋來。燕歌別後休惆悵，黍已成畦菊已開。
三皇上人春夢醒，東侯老大麒麟生。洞連龍穴全山冷，窗透鼇波盡室清。計拙恥居巖麓老，氣狂慚與斗牛平。誰人爲向青編上，直傍巢由寫一名。
流水物情諳世態，落花春夢厭塵勞。
織檻錦紋苔乍結，墮書花印菊初殘。
光陰老去無成事，富貴不來爭奈何。
眠雲無限好知己，應笑不歸花滿樽。
藍采禾，藍采禾，塵世紛紛事更多。爭如賣藥沽酒飲，歸去深崖拍手歌。
今年六十六，世壽有延促。無生火熾然，有爲薪不續。出谷與歸源，一時俱備足。
鐘靜日已夕，塵緣謝驅役。琪樹鶴爭定，山空萬籟寂。明月散庭除，寒光照床席。花鳥魂夢間，相見曾相識。五更仙鹿鳴，聲近在籬隙。曉來問童子，石徑無行跡。
不見銅龍何處飛，空餘芳草舊臺基。月明風冷禽聲碎，疑是仙人佩玉歸。
去年初釋褐，一命列蓬丘。青袍春草色，白紵棄如仇。適會龍飛慶，王澤天下流。爾得六品階，無乃太爲優。凡登進士第，四選昇校讎。歷官十五考，敘階與爾儔。如何志未滿，意欲凌雲遊。若言品位卑，寄書來我求。省之再三歎，不覺淚盈眸。吾家本寒素，門地寡公侯。先子有令德，樂道尚優游。生逢世多僻，委順信沈浮。仕宦不喜達，吏隠同莊周。積善有餘慶，清白爲貽謀。伊余奉家訓，孜孜務進修。夙夜事勤肅，言行思悔尤。出門擇交友，防慎畏薰蕕。省躬常懼玷，恐掇庭闈羞。童年志於學，不惰爲箕裘。二十中甲科，赬尾化爲虬。三十入翰苑，步武向瀛洲。四十登宰輔，貂冠侍冕旒。備位行一紀，將何助帝猷。即非救旱雨，豈是濟川舟。天子未遐棄，日益素餐憂。黄河潤千里，草木皆浸漬。吾宗凡九人，繼踵昇官次。門內無白丁，森森朱綠紫。鵷行洎內職，亞尹州從事。府掾監省官，高低皆清美。悉由僥倖昇，不因資考至。朝廷懸爵秩，命之曰公器。才者祿及身，功者賞於世。非才及非功，安得專厚利。寒衣內府帛，饑食太倉米。不蠶復不穡，未嘗勤四體。雖然一家榮，豈塞衆人議。顒顒十目窺，齪齪千人指。借問爾與吾，如何不自媿。戒爾學立身，莫若先孝弟。怡怡奉親長，不敢生驕易。戰戰復兢兢，造次必於是。戒爾學干祿，莫若勤道藝。嘗聞諸格言，學而優則仕。不患人不知，惟患學不至。戒爾遠恥辱，恭則近乎禮。自卑而尊人，先彼而後己。相鼠與茅鴟，宜鑒詩人刺。戒爾勿曠放，曠放非端士。周孔垂名教，齊梁尚清議。南朝稱八達，千載穢青史。戒爾勿嗜酒，狂藥非佳味。能移謹厚性，化爲凶險類。古今傾敗者，歷歷皆可記。戒爾勿多言，多言者衆忌。苟不慎樞機，災危從此始。是非毀譽間，適足爲身累。舉世重交遊，擬結金蘭契。忿怨容易生，風波當時起。所以君子心，汪汪淡如水。舉世好承奉，昂昂增意氣。不知承奉者，以爾爲玩戲。所以古人疾，蘧蒢與戚施。舉世重任俠，俗呼爲氣義。爲人赴急難，往往陷刑死。所以馬援書，殷勤戒諸子。舉世賤清素，奉身好華侈。肥馬衣輕裘，揚揚過閭里。雖得市童憐，還爲識者鄙。我本羈旅臣，遭逢堯舜理。位重才不充，戚戚懷憂畏。深淵與薄冰，蹈之唯恐墜。爾曹當憫我，勿使增罪戾。閉門斂蹤跡，縮首避名勢。名勢不久居，畢竟何足恃。物盛必有衰，有隆還有替。速成不堅牢，亟走多顛躓。灼灼園中花，早發還先萎。遲遲澗畔松，鬰鬰含晚翠。賦命有疾徐，青雲難力致。寄語謝諸郎，躁進徒爲耳。
翰苑重求李謫仙，詞鋒穎利勝龍泉。朝趨建禮霞烘日，夜直承明月印天。聖主重知緣國士，相公多喜爲同年。青春才子金門貴，蜀錦袍新奪日鮮。
三年過了又三年，閱遍華巖滿五千。功德完滿珍重去，何勞使者上高田。
閶門風暖落花乾，飛遍江城雪不寒。獨有晚來臨水驛，閒人多憑赤欄干。
有池有榭即濛濛，浸潤翻成長養功。恰似有人長點檢，著行排立向春風。
根柢雖然傍濁河，無妨終日近笙歌。毿毿金带誰堪比，還共黄鶑不較多。
萬株枯槁怨亡隋，似弔吳臺各自垂。好是淮陰明月裏，酒樓橫笛不勝吹。
菡萏香連十頃陂，小姑貪戲採蓮遲。晚來弄水船頭溼，更脫紅裙裹鴨兒。
孔雀尾拖金線長，怕人飛起入丁香。越女沙頭爭拾翠，相呼歸去背斜陽。
門前春水白蘋花，岸上無人小艇斜。商女經過江欲暮，散拋殘食飼神鴉。
亂繩千結絆人深，越蘿萬丈表長尋。楊柳在身垂意緒，藕花落盡見蓮心。
百尺荆臺草徑荒，如何前日謂雲陽。古今不盡遷移恨，依舊臺邊水渺茫。
曉厨烹淡菜，春杼種橦花。
窗下有時留客宿，室中無事伴僧眠。
汝問西來意，且過這邊立。昨夜三更時，雨打虛空濕。電影忽然明，不似蚰蜒急。
石城古岸頭，一望思悠悠。幾許六朝事，不禁江水流。
千里長江皆渡馬，十年養士得何人。
翻憶潘郎章奏內，陰陰日暮好沾巾。
百骸同草木，萬象入心靈。
擾擾塵埃白日忙，偶然來謁贊公房。行登峻嶺躋攀倦，坐俯清泉笑傲凉。林靜鳥聲酬客語，風來花氣逐人香。此時已覺凡塵斷，分得高僧興味長。
沖虛脫屣世綿綿，勝地人來尚凜然。不見綵雲迎皓鶴，空留怪石漱清泉。侵階蔓草迷香逕，偃蓋寒松雜暮烟。靜化信從無妄得，堪思漢武亦神僊。
廄馬牽來噦噦嘶，馬蹄隨步躡雲梯。新街錦帳達三字，舊制星垣放五題。視草健毫從席選，受降恩詔待公批。仙才已在神仙地，逢見劉晨爲指迷。
多少樊籠不敢開，强拘物性要相倍。何時得似邠州守，德政臨民鶴自來。
聖主覃恩徧九垓，碧油紅旆出關來。鄉中父老如相問，十五年前趙秀才。
携筇何日別長沙，鳳篆功夫世所嘉。秦嶺夜吟殘海月，章臺春講雨天花。凈瓶遠貯湘潭水，片衲晴披嶽面霞。聖主有恩酬絕藝，簾前師號紫袈裟。
書札精奇已換鵝，仍聞依舊卧烟蘿。詩成萬首猶嫌少，酒飲千鍾不怕多。鄉寺夜開雲夢月，石房寒鎖洞庭波。知師收拾南歸去，爲憶漁人唱楚歌。
曉來犬吠張三婦，日暮猿啼呂四妻。
王謝高門江鮑才，東遊何用更裴回。弦歌好就吳鄉拜，簪組初從魏闕來。清酒一尊携瀲灩，舊詩千首貯瓊瑰。健颿輕櫂須行樂，莫效當時庾信哀。
五鳳齊飛入翰林。
詩題：原無題句：微臣自愧頭如雪，也向鈞天侍玉皇。
（以上劉瑛整理）。
人生四大惣是空，何箇不覓出煩籠。造罪人多作福少，所以衆生長受窮。堅修苦行仍本分，禁戒奢華並不同。今生努力懃精練，冥路不溺苦海中。日逐持經强發願，弘道迴去莫難逢。唯報往來游禮者，這迴巡謁一層層。
白壁從來好丹青，無知箇箇亂題名。三塗地獄交誰忍，十八湔銅灌一瓶。鎸龕必定添福利，鑿壁多層證無生。唯報往來遊翫者，輒莫於此騁書題。
白壁雖然好丹青，無簡迷愚難悟醒。縱有百般僧氏巧，也有文徒書號名。空留佳妙不題宣，却入五趣陷塵境。唯報往來遊觀者，起聽前詞□□□。
能持凈意作□家，解駕牛羊白鹿車。嫌闌砌前栽樹少，怕空不種後園花。菩提上□因修得，佛果無生證有涯。此處涅盤觀境□，自然捷路到龍花。
譙國門傳縉以紳，善男子即是帝王孫。文商碑背題八字，武盛弓弦重六鈞。既出四門觀生老，便知六賊不相親。夜迶將心登峻嶺，心定菩提轉法輪。
三危山內枲世□（賢），結此道場下停□（閑）。侍送門人往不絕，聖是山谷水未寬。一旬之間僧久住，感動山神賜霜樹。□值牟尼□（威）力重，此山本□住□（僧）□（田）。
嘴長毛短淺含臕，久向山中食藥苗。蒸處已將蕉葉裹，熟時兼用杏漿澆。紅鮮雅稱金盤飣，熟軟真堪玉箸挑。若把羶根來比並，羶根自合吃藤條。
粹鍾衡岳誕吾師，十九彤廷賜紫衣。青簡篆文窮妙絕，碧雲詩句入玄微。降龍鉢裏無塵染，迴雁峰前有夢歸。他日好同蓮社約，逸眠禪坐兩忘機。
不將才名暫時夸，人仰聲名遍海涯。月滿朝衣聽禁漏，更闌分直掃宮花。諫書未上先焚稿，御筆曾傳立草麻。見說下朝無一事，小池栽葦學僧家。
旭景鸞臺上，微雲象闕間。時清政事少，日永直官閒。遠籟飛簫管，零冰響珮環。終軍年二十，默坐叩玄關。
垂楊界官道，茅屋倚高坡。月下春塘水，風中牧豎歌。折花閒立久，對酒遠情多。今夜孤亭夢，悠揚奈爾何。
家聲曾與金張輩，官署去居何宋間。起得高齋臨靜曲，種成奇樹學他山。鴛鸞終日同醒醉，蘿薜常時共往還。賤子今朝獨南去，不堪回首望清閒。
少長在維揚，依然認故鄉。金陵佳麗地，不道少風光。稍望吳臺遠，行登楚塞長。殷勤語江嶺，歸夢莫相妨。
京口潮來曲岸平，海門風起浪花生。人行沙上見日影，舟過江中聞櫓聲。芳草遠迷揚子渡，宿烟深映廣陵城。游人鄉思應如橘，相望須含兩地情。
不共垂楊映綺寮，倚山臨路自嬌饒。游人過去知香遠，谷鳥飛來見影摇。半隔烟嵐遥隠隠，可堪風雨暮蕭蕭。城中春色還如此，幾處笙歌案舞腰。
退公求靜獨臨川，揚子江南二月天。百尺翠屏甘露閣，數帆晴日海門船。波澄瀨石寒如玉，草接汀蘋綠似烟。安得乘槎更東去，十洲風外弄潺湲。
省署皆歸沐，西垣公事稀。詠詩前砌立，聽漏向申歸。遠思風醒酒，餘寒雨濕衣。春光已堪探，芝蓋共誰飛。
吳公臺下舊京城，曾掩衡門過十春。別後不知新景象，信來空問故交親。宦游京口無高興，習隠鍾山限俗塵。今日喜爲華表鶴，況陪鵷鷺免迷津。
繚繞長隄带碧潯，昔年游此尚青衿。蘭橈破浪城陰直，玉勒穿花苑樹深。宦路塵埃成久別，仙家風景有誰尋。那知年長多情後，重凭欄干一獨吟。
縷綵成飛燕，迎和啟蟄時。翠翹生玉指，繡羽拂文楣。詎費銜泥力，無勞剪爪期。化工今在此，翻怪社來遲。
從事蘄春興自長，蘄人應識紫微郎。山資足後拋名路，蒓菜秋來憶故鄉。以道卷舒猶自適，臨戈談笑固無妨。如聞郡閣吹橫笛，時望青谿憶野王。
憐君庭下木芙蓉，嫋嫋纖枝淡淡紅。曉吐芳心零宿露，晚摇嬌影媚清風。似含情態愁秋雨，暗減馨香借菊叢。默飲數杯應未稱，不知歌管與誰同。
東觀時閒暇，還修喻蜀書。雙旌馳縣道，百越從軺車。桂蠹晨餐罷，貪泉訪古初。春江多好景，莫使醉吟疏。
郊外春華好，人家带碧溪。淺莎藏鴨戲，輕靄隔雞啼。掩映紅桃谷，夤緣翠柳堤。王孫竟不至，芳草自萋萋。
便返城闉尚未甘，更從山北到山南。花枝似雪春雖半，桂魄如眉日始三。松蓋遮門寒黯黯，柳絲妨路翠毿毿。登臨莫怪偏留戀，游宦多年事事諳。
所思何在杳難尋，路遠山長水復深。衰草滿庭空佇立，清風吹袂更長吟。忘情好醉青田酒，寄恨宜調綠綺琴。落日鮮雲偏聚散，可能知我獨傷心。
先生嘗已佩真形，紺髮朱顔骨氣清。道秘未傳鴻寶術，院深時聽步虛聲。遼東幾度悲城郭，吳市終應變姓名。三十六天皆有籍，他年何處問歸程。
幽人春望本多情，況是花繁月正明。竟夕無言亦無寐，繞階芳草影隨行。
白首棲禪者，嘗談灞滻游。能令過江客，偏起失鄉愁。室倚桃花崦，門臨杜若洲。城中無此景，將子剩淹留。
今歲游山已恨遲，山中仍喜見辛夷。簪纓且免全爲累，桃李猶堪別作期。晴後日高偏照灼，晚來風急漸離披。山郎不作同行伴，折是何由寄所思。
萬里春陰乍履端，廣庭風起玉塵乾。梅花嶺上連天白，蕙草階前特地寒。晴去便爲經歲別，興來何惜徹宵看。此時鴛侶皆閒暇，贈答詩成禁漏殘。
賈傅棲遲楚澤東，蘭臯三度換秋風。紛紛世事來無盡，黯黯離魂去不通。直道未能勝社鼠，孤飛徒自嘆冥鴻。知君多少思鄉恨，闇在山城一笛中。
急景駸駸度，遥懷處處生。風頭乍寒暖，天色半陰晴。久別魂空斷，終年道不行。殷勤雲上雁，爲過歷陽城。
前年都尉沒邊城，帳下何人領舊兵。徼外瘴烟沉鼓角，山前秋日照銘旌。笙歌却返烏衣巷，部曲皆還細柳營。今日園林過寒食，馬蹄猶擬入門行。
後主亡家不悔，江南異代長春。今日景陽臺上，閒人何用傷神。
仲春初四日，春色正中分。綠野裴回月，晴天斷續雲。燕飛猶箇箇，花落已紛紛。思婦高樓晚，歌聲不可聞。
賤子乖慵性，頻爲省直牽。交情每相見，多在相門前。君獨疏名路，爲郎過十年。炎風久成別，南望思悠然。
謝守高齋結構新，一方風景萬家情。羣賢詎減山陰會，遠俗初聞正始聲。水檻片雲長不去，訟庭纖草轉應生。阿連詩句偏多思，遥想池塘晝夢成。
越徼稽天討，周京亂虜塵。蒼生何可奈，江表更無人。豈憚尋荒壟，猶思認後身。春風白楊裏，獨步淚霑巾。
日覺儒風薄，誰將霸道羞。亂臣無所戄，何用讀春秋。
野出西垣步步遲，秋光如水雨如絲。銅龍樓下逢閒客，紅藥階前訪舊知。亂點乍滋承露處，碎聲因想滴蓬時。銀臺鑰入須歸去，不惜餘歡盡酒巵。
經年相望隔重湖，一旦相逢在上都。塞詔官班聊慰否，埋輪意氣尚存無。由來聖代憐才子，始覺清風激懦夫。若向西岡尋勝賞，舊題名處爲躊躕。
聞道經行處，山前與水陽。磬聲深小院，燈影迥高房。落宿依樓角，歸雲擁殿廊。羨師閒未得，早起逐班行。
暑服道情出，烟街薄暮還。風清飄短袂，馬健弄連環。水靜聞歸櫓，霞明見遠山。過從本無事，從此涉旬閒。
揚州勝地多麗人，其間麗者名月真。月真初年十四五，能彈琵琶善歌舞。風前弱柳一枝春，花裏嬌鶑百般語。揚州帝京多名賢，其間賢者殷德川。德川初秉綸闈筆，職近名高常罕出。花前月下或遊從，一見月真如舊識。闈庭深院資賢宅，宅門嚴峻無凡客。垂簾偶坐唯月真，調弄琵琶郎爲拍。殷郎一旦過江去，鏡中懶作孤鸞舞。朝雲暮雨鎮相隨，石頭城下還相遇。二月三月江南春，滿城濛濛起香塵。隔牆試聽歌一曲，乃是資賢宅裏人。綠窗繡幌天將曉，殘燭依依香褭褭。離腸却恨苦多情，軟障熏籠空悄悄。殷郎去冬入翰林，九霄官署轉深沉。人間想望不可見，唯向月真存舊心。我慚闒茸何爲者，長感餘光每相假。陋巷蕭條正掩扉，相携訪我衡茅下。我本山人愚且貞，歌筵飲席常無情。自從一見月真後，至今贏得顛狂名。殷郎月真聽我語，少壯光陰能幾許。良辰美景數追隨，莫教長說相思苦。
聞君孤棹汎荆谿，隴首雲隨別恨飛。杜牧舊居憑買取，他年藜杖願同歸。
散誕愛山客，凄凉懷古心。寒風天闕晚，盡日倚軒吟。
寒燈耿耿漏遲遲，送故迎新了不欺。往事併隨殘曆日，春風寧識舊容儀。預慚歲酒難先飲，更對鄉儺羨小兒。吟罷明朝贈知己，便須題作去年詩。
看看潘鬢二毛生，昨日林梢又轉鶑。欲對春風忘世慮，敢言罇酒召時英。假中西閣應無事，筵上南威幸有情。不得車公終不樂，已教紅袖出門迎。
高齋遲景雪初晴，風拂喬枝待早鶑。南省郎官名籍籍，東鄰妓女字英英。流年倏忽成陳事，春物依稀有舊情。新歲相思自過訪，不須虛左遠相迎。
久作他鄉客，深慚薄宦非。不知雲上雁，何得每年歸。夜靜聲彌怨，天空影更微。往年離別淚，今夕重霑衣。
良宵絲竹偶成歡，中有佳人俯翠鬟。白雪飄颻傳樂府，阮郎憔悴在人間。清風朗月長相憶，佩蕙紉蘭早晚還。深夜酒空筵欲散，向隅惆悵鬢堪斑。
厨冷烟初禁，門閑日更斜。東風不好事，吹落滿庭花。過社紛紛燕，新晴淡淡霞。京都盛遊觀，誰訪子雲家。
清晨待漏獨徘徊，霄漢懸心不易裁。閣老深嚴歸翰苑，夕郎威望拜霜臺。青綾對覆蓬壺晚，赤棒前驅道路開。猶有西垣廳記在，莫忘同草紫泥來。
聞道張晨蓋，徘徊石首東。濬川非伯禹，落水異三公。衣濕仍愁雨，冠剞更怯風。今朝復相見，疑是葛仙翁。
征虜亭邊月，雞鳴伴客行。可憐何水部，今事謝宣城。風物聊供賞，班資莫繫情。同心不同載，留滯爲浮名。
信到得君書，知君已下車。粉闈情在否，蓮幕興何如。人望徵賢入，余思從子居。灊山真隠地，憑爲卜茅廬。
我多吏事君多病，寂絕過從又幾旬。前日龍山烟景好，風前落帽是何人。
衡門寂寂逢迎少，不見仙郎向五旬。莫問龍山前日事，菊花開却爲閒人。
江上多離別，居人夜擣衣。拂砧知露滴，促杵恐霜飛。漏轉聲頻斷，愁多力自微。裁縫依夢見，腰带定應非。
聽空階雨，方知秋事悲。寂寥旬假日，蕭颯夜長時。別念紛紛起，寒更故故遲。情人如不醉，定是兩相思。
去載分襟後，尋聞在建安。封疆正多事，罇俎若爲歡。都護空遺鏃，明君欲舞干。繞朝時不用，非是殺身難。
家家門外廬山路，唯有夫君乞假遊。案牘乍拋公署晚，林泉已近暑天秋。海潮盡處逢陶石，江月圓時上庾樓。此去蕭然好長往，人間何事不悠悠。
一宿秋風未覺凉，數聲宮漏日猶長。林泉無計消殘暑，虛向瑶池費稻粱。
漢將承恩久，圖勳肯顧私。匈奴猶未滅，安用以家爲。郢匠雖聞詔，衡門竟不移。寧煩張老頌，無待晏嬰辭。甲乙人徒費，親鄰我自持。悠悠千載下，長作帥臣師。
元帥樓船出治兵，落星山外火旗明。千帆日助江陵勢，萬里風馳下瀨聲。殺氣曉嚴波上鷁，凱歌遥駭海邊鯨。仲宣一作從軍詠，迴顧儒衣自不平。
置却人間事，閒從野老游。樹聲村店晚，草色古城秋。獨鳥飛天外，閒雲度隴頭。姓名君莫問，山木與虛舟。
征西府裏日西斜，獨試新爐自煮茶。籬菊盡來低覆水，塞鴻飛去遠連霞。寂寥小雪閒中過，斑駁輕霜鬢上加。算得流年無奈處，莫將詩句祝蒼華。
雨霽秋光晚，亭空野興迴。沙鷗掠岸去，谿水上階來。客傲風欺幘，筵香菊在盃。東山長許醉，何事憶天台。
珍重王光嗣，交情尚在不。蕪城連宅住，楚塞並車游。別後官三改，年來歲六周。銀鈎無一字，何以緩離愁。
任公郡占好山川，谿水縈迴路屈盤。南國自來推勝境，故人此地作郎官。風光適意須留戀，祿秩資貧且喜歡。莫憶班行重迴首，是非多處是長安。
蔣山南望近西坊，亭館依然鎖院牆。天子未嘗過細柳，將軍尋已戍燉煌。欹傾怪石山無色，零落圓荷水不香。爲將爲儒皆寂寞，門前愁殺馬中郎。
新安從事舊臺郎，直氣多才不可忘。一旦江山馳別夢，幾年簪紱共周行。岐分出處何方是，情共窮通此義長。因附鄰州寄消息，接輿今日信爲狂。
吾兄失意在東都，聞說襟懷任所如。已縱乖慵爲傲吏，有何關鍵制豪胥。縣齋曉閉多移病，南畝秋荒憶遂初。知道故人相憶否，嵇康不得懶修書。
句曲山前縣，依依數舍程。還同適勾漏，非是厭承明。柳谷供詩景，華陽契道情。金門容傲吏，官滿且還城。
曾騎竹馬傍洪涯，二十餘年變物華。客夢等閒過驛閣，歸帆遥羨指龍沙。名題小篆矜垂露，詩作吳吟對綺霞。歲暮定知迴未得，信來憑爲寄梅花。
寒風蕭瑟楚江南，記室戎裝挂錦帆。倚馬未曾妨笑傲，斬牲先要厲威嚴。危言昔日嘗無隠，壯節今來信不凡。唯有盃盤思上國，酒醪甜淡菜蔬甘。
從來未面李先生，借我西窗卧月明。二十三家同願識，素騾何日暫還城。
彼美巉巖石，誰施黼藻功。回巖明照地，絕壁爛臨空。錦段鮮須濯，羅屏展易窮。不因秋蘚綠，非假晚霞紅。羽客藏書洞，樵人取箭風。靈蹤理難問，仙路去何通。返駕歸塵裏，留情向此中。迴瞻畫圖畔，遥羨面山翁。
碕岸隳縈带，微風起細漣。綠陰三月後，倒影亂峰前。吹浪游鱗小，黏苔碎石圓。會將腰下組，換取釣魚船。
性靈慵懶百無能，唯被朝參遣夙興。聖主優容恩未答，丹經疏闊病相陵。脾傷對客偏愁酒，眼暗看書每愧燈。進與時乖不知退，可憐身計謾騰騰。
人間多事本難論，况是人間懶慢人。不解養生何怪病，已能知命敢辭貧。向空咄咄煩書字，與世滔滔莫問津。金馬門前君識否，東方曼倩是前身。
夕郎憂國不憂身，今向天涯作逐臣。魂夢暗馳龍闕曙，嘯吟閒繞虎谿春。朝車載酒過山寺，諫紙題詩寄野人。惆悵懦夫何足道，自離羣後已同塵。
賈傅南遷久，江關道路遥。北來空見雁，西去不如潮。鼠穴依城社，鴻飛在泬寥。高低各有處，不擬更相招。
分司洗馬無人問，辭客殷勤輟棹歌。蒼蘚滿庭行徑小，高梧臨檻雨聲多。春愁盡付千盃酒，鄉思遥聞一曲歌。且共勝遊消永日，西岡風物近如何。
大藩從事本優賢，幕府仍當北固前。花繞樓臺山倚郭，寺臨江海水連天。恐君到即忘歸日，憶我遊曾歷二年。若許他時作閒伴，殷勤爲買釣魚船。
榆柳開新焰，梨花發故枝。輜軿隘城市，圭組坐曹司。獨對芝泥檢，遥憐白馬兒。禁林還視草，氣味兩相知。
懸圃清虛乍過秋，看山尋水上茲樓。輕鷗的的飛難沒，紅葉紛紛晚更稠。風卷微雲分遠岫，浪摇晴日照中州。躋攀況有承華客，如在南皮奉勝遊。
把酒憑君唱柳枝，也從絲管遞相隨。逢春只合朝朝醉，記取秋風落葉時。
南園日暮起春風，吹散楊花雪滿空。不惜楊花飛也得，愁君老盡臉邊紅。
陌上朱門柳映花，簾鈎半卷綠陰斜。憑郎暫駐青驄馬，此是錢塘小小家。
夾岸朱欄柳映樓，綠波平幔带花流。歌聲不出長條密，忽地風迴見綵舟。
老大逢春總恨春，綠楊陰裏最愁人。舊游一別無因見，嫩葉如眉處處新。
濛濛堤畔柳含烟，疑是陽和二月天。醉裏不知時節改，漫隨兒女打鞦韆。
水閣春來乍減寒，曉妝初罷倚欄干。長條亂拂春波動，不許佳人照影看。
柳岸烟昏醉裏歸，不知深處有芳菲。重來已見花飄盡，唯有黄鶑囀樹飛。
此去仙源不是遥，垂楊深處有朱橋。共君同過朱橋去，密映垂楊聽洞簫。
暫別揚州十度春，不知光景屬何人。一帆歸客千條柳，腸斷東風揚子津。
仙樂春來案舞腰，清聲偏似傍嬌饒。應緣鶑舌多情頼，長向雙成說翠條。
鳳笙臨檻不能吹，舞袖當筵亦自疑。唯有美人多意緒，解衣芳態畫雙眉。
浮名浮利信悠悠，四海干戈痛主憂。三諫不從爲逐客，一身無累似虛舟。滿朝權貴皆曾忤，繞郭林泉已徧游。唯有戀恩終不改，半程猶自望城樓。
別路知何極，離腸有所思。登樓望城遠，摇櫓過江遲。斷岸烟中失，長天水際垂。此心非橘柚，不爲兩鄉移。
綸闈放逐知何道，桂苑風流且暫歸。莫問升遷橋上客，身謀疏拙舊心違。
東京少長認維桑，書劍誰教入帝鄉。一事無成空放逐，故人相見重淒涼。樓臺寂寞官河晚，人物稀疏驛路長。莫怪臨風惆悵久，十年春色憶維揚。
風緊雨淒淒，川迴岸漸低。吳州林外近，隋苑霧中迷。聚散紛如此，悲歡豈易齊。料君殘酒醒，還聽子規啼。
秋風海上久離居，曾得劉公一紙書。淡水心情長若此，銀鈎蹤迹更無如。嘗憂座側飛鴞鳥，未暇江中覓鯉魚。今日京吳建朱邸，問君誰共曳長裾。
昨宵宴罷醉如泥，惟憶張公大谷梨。白玉花繁曾綴處，黄金色嫩乍成時。冷侵肺腑醒偏蚤，香惹衣襟歇倍遲。今旦中山方酒渴，唯應此物最相宜。
朱雲曾爲漢家憂，不怕交親作世仇。壯氣未平空咄咄，狂言無驗信悠悠。今朝我作傷弓鳥，却羨君爲不繫舟。勞寄新詩平宿憾，此生心氣貫清秋。
失鄉遷客在天涯，門掩苔垣向水斜。只就鱗鴻求遠信，敢言車馬訪貧家。烟生柳岸將垂縷，雪壓梅園半是花。惆悵明朝罇酒散，夢魂相送到京華。
太守今何在，行春去不歸。筵空收管吹，郊迥儼驂騑。營外星纔落，園中露已晞。傷心梁上燕，猶解向人飛。
始憶花前宴，笙歌醉夕陽。那堪城外送，哀挽逐歸艎。鈴閣朝猶閉，風亭日已荒。唯餘遷客淚，霑灑後池傍。
賦分多情客，經年去國心。疏鐘寒郭晚，密雪水亭深。影迥鴻投渚，聲愁雀噪林。他鄉一罇酒，獨坐不成斟。
宿露依芳草，春郊古陌旁。風輕不盡偃，日早未晞陽。耿耿依平遠，離離入望長。映空無定彩，飄逕有餘光。颭若荷珠亂，紛如爝火颺。詩人多感物，凝思繞池塘。
常年寒食在京華，今歲清明在海涯。遠巷蹋歌深夜月，隔牆吹管數枝花。鴛鸞得路音塵闊，鴻雁分飛道里賒。不是多情成二十，斷無人解訪貧家。
枚叟鄒生笑語同，莫嗟江上聽秋風。君看逐客思鄉處，猶在圖山更向東。
傳神蹤迹本來高，澤畔形容愧彩毫。京邑功臣多佇望，凌烟閣上莫辭勞。
茱萸房重雨霏微，去國逢秋此恨稀。目極暫登臺上望，心遥長向夢中歸。荃蘼路遠愁霜早，兄弟鄉遥羨雁飛。唯有多情一枝菊，滿盃顔色自依依。
放逐今來漲海邊，親情多在鳳臺前。且將聚散爲閑事，須信華枯是偶然。蟬噪疏林村倚郭，鳥飛殘照水連天。此中唯欠韓康伯，共對秋風詠數篇。
別路吳將楚，離憂弟與兄。斷雲驚晚吹，秋色滿孤城。信遠鴻初下，鄉遥月共明。一枝棲未穩，迴首望三京。
暮春橋下手封書，寄向南江問越姑。不道諸郎少歡笑，經年相別憶儂無。
海陵城裏春正月，海畔朝陽照殘雪。城中有客獨登樓，遥望天邊白銀闕。白銀闕下何英英，雕鞍繡轂趨承明。閶門曉闢旌旗影，玉墀風細佩環聲。此處追飛皆俊彥，當年何事容疵賤。懷鉛晝坐紫微宮，焚香夜直明光殿。王言簡靜官司閑，朋好殷勤多往還。新亭風景如東洛，邙嶺林泉似北山。光陰暗度盃盂裏，職業未妨談笑間。有時邀賓復携妓，造門不問都非是。酣歌叫笑驚四鄰，賦筆蹤橫動千字。任他銀箭轉更籌，不怕金吾司夜吏。可憐諸貴賢且才，時情物望兩無猜。伊余獨稟狂狷性，褊量多言仍薄命。吞舟可漏豈無恩，負乘自貽非不幸。一朝削跡爲遷客，旦暮青雲千里隔。離鴻別雁各分飛，折柳攀花兩無色。盧龍渡口問迷津，瓜步山前送暮春。白沙江上曾行路，青林花落何紛紛。漢皇昔幸回中道，極目牛羊卧芳草。舊宅重遊盡隙荒，故人相見多衰老。禪智寺，山光橋，風瑟瑟兮雨蕭蕭。行盃已醒殘夢斷，征途未極離魂消。海陵郡中陶太守，相逢本是隨行舊。乍申拜起已開眉，却問辛勤還執手。精廬水榭最清幽，一稅征車聊駐留。閉門思過謝來客，知恩省分寬離憂。郡齋勝境有後池，山亭茵閣互參差。有時虛左來相召，舉白飛觴任所爲。多才太守能撾鼓，醉送金船間歌舞。酒酣耳熱眼生花，暫似京華歡會處。歸來旅館還端居，清風明月夜窗虛。駸駸流景歲云暮，天涯望斷故人書。春來憑檻方歎息，仰頭忽見南來翼。足繫紅牋墮我前，引頸長鳴如有言。開緘試讀相思字，乃是多情喬亞元。短韻三篇皆麗絕，小梅寄意情偏切。金蘭投分一何堅，銀鈎置袖終難滅。醉後狂言何足奇，感君知己不相遺。長卿曾作美人賦，玄成今有責躬詩。報章欲託還京信，筆拙紙窮情未盡。珍重芸香陳子喬，亦解貽書遠相問。寧須買藥療羈愁，只恨無書消鄙吝。游處當時靡不同，歡娛今日兩成空。天子尚應憐賈誼，時人未要嘲揚雄。曲終筆閣緘封已，翩翩驛騎行塵起。寄向中朝謝故人，爲說相思意如此。
早年聞有蒯先生，二十餘年道不行。抵掌曾論天下事，折腰猶悟俗人情。老還上國歡娛少，貧聚歸資結束輕。遷客臨流倍惆悵，冷風黄葉滿山城。
聞道將軍輕壯圖，螺江城下委犀渠。旌旗零落沉荒服，簪履蕭條返故居。皓首應全蘇武節，故人誰得李陵書。自憐放逐無長策，空使盧諶淚滿裾。
賈生三載在長沙，故友相思道路賒。已分終年甘寂寞，豈知今日返京華。麟符上相恩偏厚，隋苑留歡日欲斜。明旦江頭倍惆悵，遠山芳草映殘霞。
江邊微雨柳條新，握節含香二使臣。兩綬對懸雲夢日，方舟齊汎洞庭春。今朝草木逢新律，昨日山川滿戰塵。同是多情懷古客，不妨爲賦弔靈均。
平生中表最情親，浮世那堪聚散頻。謝脁却吟歸省閣，劉楨猶自卧漳濱。舊游半似前生事，要路多逢後進人。且喜新吟報强健，明年相望杏園春。
危言危行古時人，歸向西山卧白雲。買宅尚尋徐處士，餐霞終訪許真君。容顔別後應如故，詩詠年來更不聞。今日城中春又至，落梅愁緒共紛紛。
我愛他山石，中含絕代珍。烟披寒落落，沙淺靜磷磷。翠色辭文陛，清聲出泗濱。扁舟載歸去，知是汎槎人。
念子才多命且奇，亂中拋擲少年時。深藏七澤衣如雪，却見中朝鬢似絲。舊德在人終遠大，扁舟爲吏莫推辭。孤芳自愛凌霜處，詠取文公白菊詩。
羨子清吟處，茅齋面碧流。解憎蓮艷俗，唯欠荻花幽。鷺立低枝晚，風驚折葉秋。贈君須種取，不必樹忘憂。
京江風靜喜乘流，極目遥瞻萬歲樓。喜氣蘢葱甘露晚，水烟波淡海門秋。五年不見鸞臺長，明日將陪兔苑遊。欲問平臺門下吏，相君還許吐茵不。
颯颯旱天雨，凉風一夕迴。遠尋南畝去，細入驛亭來。蓑唱牛初牧，漁歌棹正開。盈庭頓無事，歸思酌金罍。
七夕雨初霽，行人正憶家。江天望河漢，水館折蓮花。獨坐凉何甚，微吟月易斜。今年不乞巧，鈍拙轉堪嗟。
盛府賓寮八十餘，閉門高卧興無如。梁王苑裏相逢早，澗浦城中得信疏。狼藉杯盤重會面，風流才調一如初。願君百歲猶强健，他日相尋隠士廬。
翠黛嚬如怨，朱顔醉更春。占將南國貌，惱殺別家人。粉汗沾巡盞，花鈿逐舞茵。明朝綺窗下，離恨兩殷勤。
紫微垣裏舊賓從，來向吳門謁府公。奉使謬持嚴助節，登門初識魯王宮。笙歌隠隠違離後，烟水茫茫悵望中。日暮瓜洲江北岸，兩行清淚滴西風。
故人相別動經年，候館相逢倍慘然。顧我飲冰難輟棹，感君扶病爲開筵。河灣水淺翹愁鷺，柳岸風微噪暮蟬。欲識酒醒魂斷處，謝公祠畔客亭前。
三峰烟靄碧臨谿，中有騷人理釣絲。會友少於分袂日，謫居多却在朝時。丹心歷歷吾終信，俗慮悠悠爾不知。珍重韓君與高子，殷勤書札寄相思。
去國離羣擲歲華，病容憔悴愧丹沙。谿連舍下衣長潤，山带城邊日易斜。幾處垂鈎依野岸，有時披褐到鄉家。故人書札頻相慰，誰道西京道路賒。
清時淪放在山州，邛竹紗巾處處游。野日蒼茫悲鵬舍，水風陰濕弊貂裘。雞鳴候旦寧辭晦，松節凌霜幾換秋。兩首新詩千里道，感君情分獨知丘。
羈游白社身雖屈，高步辭場道不卑。投分共爲知我者，相尋多愧謫居時。離懷耿耿年來夢，厚意勤勤別後詩。今日谿邊正相憶，雪晴山秀柳絲垂。
松節凌霜久，蓬根逐吹頻。羣生各有性，桃李但爭春。
掩靄愚公谷，蕭寥羽客家。俗人知處所，應爲有桃花。
賈生去國已三年，短褐閑行皖水邊。盡日野雲生舍下，有時京信到門前。無人與和投湘賦，愧子來浮訪戴船。滿袖新詩好迴去，莫隨騷客醉林泉。
正憐東道感賢侯，何幸高冠脫楚囚。皖伯臺前收別宴，喬公亭下艤行舟。四年去國身將老，百郡徵兵主尚憂。更向鄱陽河上去，青衫憔悴淚交流。
慼慼逢人問所之，東流相送向京畿。自甘逐客紉蘭佩，不料平民著戰衣。樹带荒村春冷落，江澄霽色霧霏微。時危道喪無才術，空手徘徊不忍歸。
太原郭夫子，行高文炳蔚。弱齡負世譽，一舉游月窟。仙籍第三人，時人故稱屈。昔余吏西省，傾蓋名籍籍。及我竄羣舒，向風心鬰鬰。歸來暮江上，雲霧一披拂。雷雨不下施，猶作池中物。念君介然氣，感時思奮發。示我數篇文，與古爭馳突。綵縟粲英華，理深刮肌骨。古詩尤精奧，史論皆宏拔。舉此措諸民，何憂民不活。吁嗟吾道薄，與世長迂闊。顧我徒有心，數奇身正絀。論兵屬少年，經國須儒術。夫子無自輕，蒼生正愁疾。
石渠冊府神仙署，當用明朝第一人。腰下別懸新印綬，堂中皆是故交親。龍池樹色供清景，浴殿香風接近鄰。從此翻飛應更遠，徧尋三十六天春。
舊族知名士，朱衣宰楚城。所嗟吾道薄，豈是主恩輕。戰鼓何時息，儒冠獨自行。此心多感激，相送若爲情。
茲山信岑寂，陰崖積蒼翠。水石何必多，宛有千巖意。孰知近人境，旦暮含佳氣。池影摇輕風，林光澹新霽。支頤藉芳草，自足忘世事。未得歸去來，聊爲宴居地。
封疆多難正經綸，臺閣如何不用君。江上又勞爲小邑，篋中徒自有雄文。書生膽氣人誰信，遠俗歌謠主不聞。一首新詩無限意，再三吟咏向秋雲。
忠臣本愛君，仁人本愛民。寧知貴與賤，豈計名與身。梅生爲一尉，獻疏來君門。君門深萬里，金虎重千鈞。向永且不用，況復論子真。拂衣遂長往，高節邈無鄰。至今仙籍中，謂之梅真人。郭生負逸氣，百代繼遺塵。進退生自知，得喪吾不陳。斯民苟有幸，期子一朝伸。
細雨輕風采藥時，褰簾隠几更何爲。豈知澤畔紉蘭客，來赴城中角黍期。多罪靜思如剉蘗，赦書纔聽似含飴。謝公制勝常閑暇，願接西州敵手棋。
世亂離情苦，家貧色養難。水雲孤棹去，風雨暮春寒。幕府才方急，騷人淚未乾。何時王道泰，萬里看鵬摶。
海內兵方起，離筵淚易垂。憐君負米去，惜此落花時。想憶看來信，相寬指後期。殷勤手中柳，此是向南枝。
田園經雨綠分畦，飛蓋閑行九里堤。拂袖清風塵不起，滿川芳草路如迷。林開始覺晴天迥，潮上初驚浦岸齊。怪得仙郎詩句好，斷霞殘照遠山西。
抱甕何人灌藥畦，金銜爲爾駐平堤。村橋野店景無限，綠水晴天思欲迷。橫笛乍隨輕吹斷，歸帆疑與遠山齊。鳳城迴望真堪畫，萬戶千門蔣嶠西。
歌舞送飛毬，金觥碧玉籌。管弦桃李月，簾幕鳳凰樓。一笑千場醉，浮生任白頭。
灼灼傳花枝，紛紛度畫旂。不知紅燭下，照見彩毬飛。借勢因期尅，巫山暮雨歸。
莫折紅芳樹，但知盡意看。狂風幸無意，那忍折教殘。
朝日城南路，旌旗照綠蕪。使君何處去，桑下覓羅敷。
事與年俱往，情將分共深。莫驚客鬢改，只是舊時心。
暫別勞相送，佳期願莫違。朱顔不須老，留取待郎歸。
拂匣收珠佩，迴燈拭薄妝。莫嫌春夜短，匹似楚襄王。
魂夢悠揚不奈何，夜來還在故人家。香濛蠟燭時時暗，戶映屏風故故斜。檀的慢調銀字管，雲鬟低綴折枝花。天明又作人間別，洞口春深道路賒。
繡幌銀屏杳靄間，若非魂夢到應難。窗前人靜偏宜夜，戶內春濃不識寒。蘸甲遞觴織似玉，含詞忍笑膩于檀。錦書若要知名字，滿縣花開不姓潘。
南國佳人字玉兒，芙蓉雙臉遠山眉。仙郎有約長相憶，阿母無猜不得知。夢裏行雲還倏忽，暗中携手乍疑遲。因思別後閑窗下，織得迴文幾首詩。
湘浦懷沙已不疑，京城賜第豈前期。鼓聲到晚知坊遠，山色來多與靜宜。簪屨尚應憐故物，稻粱空自愧華池。新詩問我偏饒思，還念鷦鷯得一枝。
驚蓬偶駐知多幸，斷雁重聯愜素期。當戶小山如舊識，上牆幽蘚最相宜。清風不去因栽竹，隙地無多也鑿池。更喜良鄰有嘉樹，綠陰分得近南枝。
下國兵方起，君家義獨聞。若爲輕世利，歸去卧溪雲。掛席衝嵐翠，携筇破蘚紋。離情似霜葉，江上正紛紛。
嘗聞黟縣似桃源，況是優游冠玳筵。遺愛非遥應卧理，祖風猶在好尋仙。朝衣舊識薰香史，祿米初營種秫田。大抵宦游須自適，莫辭離別二三年。
問君孤棹去何之，玉笥春風楚水西。山上斷雲分翠靄，林間晴雪入澄溪。琴心酒趣神相會，道士仙童手共携。他日時清更隨計，莫如劉阮洞中迷。
酌酒圍爐久，愁襟默自增。長年逢歲暮，多病見兵興。夜色開庭燎，寒威入硯冰。湯師無別念，吟坐一燈凝。
潦倒含香客，淒涼賦鵩人。未能全卷舌，終擬學垂綸。故友暌離久，音書問訊頻。相思俱老大，又見一年新。
之子有雄文，風標秀不羣。低飛從墨綬，逸志在青雲。柳色臨流動，春光到縣分。賢人多靜理，未爽醉醺醺。
梁王籍寵就東藩，還召鄒枚坐兔園。今日好論天下事，昔年同受主人恩。石頭城下春潮滿，金柅亭邊綠樹繁。唯有音書慰離別，一杯相送別無言。
煩君更上築金臺，世難民勞藉俊才。自有聲名馳羽檄，不妨談笑奉罇罍。元規樓迥清風滿，匡俗仙春畫障開。莫忘故人離別恨，海潮迴處寄書來。
我重朱夫子，依然見古人。成名無愧色，得祿及慈親。莫歎官資屈，寧論活計貧。平生心氣在，終在靜邊塵。
酌此杯中物，茱萸滿把秋。今朝將送別，他日是忘憂。世亂方多事，年加易得愁。政成頻一醉，亦未減風流。
聞君仙袂指洪涯，我憶情人別路賒。知有歡娛游楚澤，更無書札到京華。雲間驛閣連江靜，春滿西山倚漢斜。此處相逢應見問，爲言搔首望龍沙。
茂宰隳官去，扁舟著綵衣。湓城春酒熟，匡阜野花稀。解纜垂楊綠，開帆宿鷺飛。一朝吾道泰，還逐落潮歸。
亡羊岐路愧司南，二紀窮通聚散三。老去何妨從笑傲，病來看欲懶朝參。離腸似線常憂斷，世態如湯不可探。珍重加餐省思慮，時時斟酒壓山嵐。
身遥上國三千里，名在朝中二十春。金印不須辭入幕，麻衣曾此歎迷津。卷舒由我真齊物，憂喜忘心即養神。世路風波自翻覆，虛舟無計得沉淪。
我愛陶靖節，吏隠從弦歌。我愛費徵君，高卧歸九華。清風激頹波，來者何以加。我志兩不遂，漂淪浩無涯。數奇時且亂，此圖今愈賒。賢哉薛夫子，高舉凌晨霞。安民即是道，投足皆爲家。功名與權位，悠悠何用誇。携朋出遠郊，酌酒藉平沙。雲收遠天靜，江闊片帆斜。離懷與企羨，南望長咨嗟。
右史罷朝歸，之官句水湄。別我行千里，送君傾一巵。酒罷長歎息，此歎君應悲。亂中吾道薄，卿族舊人稀。胡爲佩銅墨，去此白玉墀。吏事豈所堪，民病何可醫。藏用清其心，此外慎勿爲。縣郭有佳境，千峰谿水西。雲樹杳迴合，巖巒互蔽虧。彈琴坐其中，世事吾不知。時時寄書札，以慰長相思。
茅許稟靈氣，一家同上賓。仙山空有廟，舉世更無人。獨往誠違俗，浮名亦累真。當年各自勉，雲洞鎮長春。
日入林初靜，山空暑更寒。泉鳴細巖竇，鶴唳眇雲端。拂榻安棋局，焚香戴道冠。望君殊不見，終夕凭欄干。
南朝名士富仙才，追步東鄉遂不迴。丹井自深桐暗老，祠宮長在鶴頻來。巖邊桂樹攀仍倚，洞口桃花落復開。惆悵霓裳太平事，一函真跡鎖昭臺。
先生曾有洞天期，猶傍天壇摘紫芝。處世自能心混沌，全真誰見德支離。玉霄塵閉人長在，金鼎功成俗未知。他日飈輪謁茅許，願同雞犬去相隨。
絕境何人識，高亭萬象含。凭軒臨樹杪，送目極天南。積靄生泉洞，歸雲鎖石龕。丹霞披翠巘，白鳥带晴嵐。仙去留虛室，龍歸漲碧潭。幽巖君獨愛，玄味我曾耽。世上愁何限，人間事久諳。終須脫羈鞅，來此會空談。
平生心事向玄關，一入仙鄉似舊山。白鶴唳空晴眇眇，丹砂流澗暮潺潺。嘗嗟多病嫌中藥，擬問真經乞小還。滿洞烟霞互陵亂，何峰臺榭是蕭閑。
氣爲還元正，心由抱一靈。凝神歸罔象，飛步入青冥。整服乘三素，旋綱躡九星。瓊章開後學，稽首奉真經。
天帝黄金闕，真人紫錦書。霓裳紛蔽景，羽服迥臨虛。白鶴能爲使，班麟解駕車。靈符終願借，轉共世情疏。
聖主過幽谷，虛皇在蕊宮。五千宗物母，七字秘神童。世人金壺遠，人間玉籥空。唯餘養身法，修此與天通。
何處求玄解，人間有洞天。勤行皆是道，謫下尚爲仙。蔽景乘朱鳳，排虛駕紫烟。不嫌園吏傲，願在玉宸前。
三素霏霏遠，盟威凜凜寒。火鈴空滅沒，星斗曉闌干。佩響流虛殿，爐烟在醮壇。蕭寥不可極，驂駕上雲端。
瑶壇醮罷晚雲開，羽客分飛俗士迴。爲報移文不須勒，未曾游處待重來。
已開山館待抽簪，更要巖泉欲洗心。常被松聲迷細韻，急流花片落高岑。便疏淺瀨穿莎徑，始有清光映竹林。何日煎茶醖香酒，沙邊同聽暝猿吟。
今宵星漢共晶光，應笑羅敷嫁侍郎。斗柄易傾離恨促，河流不盡後期長。靜聞天籟疑鳴佩，醉折荷花想豔妝。誰見宣猷堂上宴，一篇清韻振金鐺。
微雲疏雨淡新秋，曉夢依稀十二樓。故作別離應有以，擬延更漏共無由。那教人世長多恨，未必天仙不解愁。博望苑中殘酒醒，香風佳氣獨遲留。
成名郊外掩柴扉，樹影蟬聲共息機。積雨暗封青蘚徑，好風輕透白綀衣。嘉魚始賦人爭誦，荆玉頻收國自肥。獨坐公廳正煩暑，喜吟新詠見玄微。
梓澤成新致，金丹有舊情。挂冠朝睡足，隠几暮江清。藥圃分輕綠，松窗起細聲。養高寧厭病，默坐對諸生。
登高節物最堪憐，小嶺疏林對檻前。輕吹斷時雲縹緲，夕陽明處水澄鮮。江城秋早催寒事，望苑朝稀足晏眠。庭有菊花罇有酒，若方陶令愧猶賢。
海門山下一漁舟，中有高人未白頭。已駕安車歸故里，尚通閨籍在龍樓。泉聲潄玉窗前落，江色和烟檻外流。今日君臣厚終始，不須辛苦畫雙牛。
珍重還京使，殷勤話故人。別離長挂夢，寵祿不關身。趣向今成道，聲華舊絕塵。莫嗟容鬢老，詩句逐時新。
窗外虛明雪乍晴，簷前垂霤盡成冰。長廊瓦疊行行密，晚院風高寸寸增。玉指乍拈簪尚愧，金階時墜磬難勝。晨餐堪醒曹參酒，自恨空腸病不能。
名遂功成累復輕，鱸魚因起舊鄉情。履聲初下金華省，帆影看離石首城。化劍津頭尋故老，同亭會上問仙卿。冥鴻高舉真難事，相送何須淚滿纓。
仙郎移病暑天過，却似冥鴻避罻羅。晝夢乍驚風動竹，夜吟時覺露霑莎。情親稍喜貧居近，性懶猶嫌上直多。望苑恩深期勿藥，青雲岐路未蹉跎。
往歲曾遊弄水亭，齊峰濃翠暮軒橫。哀猿出檻心雖喜，傷鳥聞弦勢易驚。病後簪纓殊寡興，老來泉石倍關情。今朝池口風波靜，遥賀山前有頌聲。
蹇步還依列宿邊，拱辰重認舊雲天。自嗟多難飄零困，不似當年膽氣全。雞樹晚花疏向日，龍池輕浪細含烟。從來不解爲身計，一葉悠悠任大川。
西掖官曹近，南溟道路遥。使星將渡漢，仙掌乍乘潮。柳映靈和折，梅依大庾飄。江帆風淅淅，山館雨蕭蕭。陸賈真迂闊，終童久寂寥。送君何限意，把酒一長謠。
時情世難消我道，薄宦流年厄此身。莫歎京華同寂寞，曾經兵革共漂淪。對山開戶唯求靜，貰酒留賓不道貧。善政空多尚淹屈，不知誰是解憂民。
逐客悽悽重入京，舊愁新恨兩難勝。雲收楚塞千山雪，風結秦淮一尺冰。置醴筵空情豈盡，投湘文就思如凝。更殘月落知孤坐，遥望船窗一點星。
國有承祧重，人知秉哲尊。清風來望苑，遺烈在東藩。此日升緱嶺，何因到寢門。天高不可問，烟靄共昏昏。
夏啟我君子，周儲上帝賓。音容一飄忽，功業自紛綸。露泣承華月，風驚麗正塵。空餘商嶺客，行哭下宜春。
出處成交讓，經綸有大功。淚碑瓜步北，棠樹蒜山東。百揆方時敘，重離遂不融。故臣偏感咽，曾是歎三窮。
甲觀光陰促，園陵天地長。簫笳咽無韻，賓御哭相將。盛烈傳彝鼎，遺文被樂章。君臣知己分，零淚亂無行。
綵仗清晨出，非同齒胄時。愁烟鎖平甸，朔吹繞寒枝。楚客來何補，緱山去莫追。迴瞻飛蓋處，掩袂不勝悲。
家世朱門貴，官資粉署優。今爲百里長，應好五峰游。柳影連彭澤，湖光接庾樓。承明須再入，官滿莫淹留。
請以端谿潤，酬君水玉明。方圓雖異器，功用信俱呈。自得山川秀，能分日月精。巾箱各珍重，所貴在交情。
故人相別動相思，此地相逢豈素期。九子峰前閒未得，五谿橋上坐多時。甘泉從幸余知忝，宣室徵還子未遲。且飲一杯消別恨，野花風起漸離披。
遠使程途未一分，離心常要醉醺醺。那堪彭澤門前立，黄菊蕭疏不見君。
我持使節經韶石，君作閒遊過武夷。兩地山光成獨賞，隔年鄉思暗相知。洪涯壇上長岑寂，孺子亭前自別離。珍重分岐一杯酒，强加餐飯數吟詩。
殿影高低雲掩映，松陰繚繞步徘徊。從今莫厭簪裾累，不是乘軺不得來。
仙鄉會應遠，王事知何極。征傳莫辭勞，玉峰聊一息。形骸已銷散，心想都凝寂。真氣自清虛，非關好松石。九仙皆積學，洞壑多遺跡。遊子歸去來，胡爲但征役。
桂籍知名有幾人，翻飛相續上青雲。解憐才子寧唯我，遠作卑官尚見君。嶺外獨持嚴助節，宮中誰薦長卿文。新詩試爲重高詠，朝漢臺前不可聞。
弔孫家虛座弔諸孤，張叟僧房見手書。二紀歡游今若此，滿衣零淚欲何如。腰間金印從如斗，鏡裏霜華已滿梳。珍重遠公應笑我，塵心唯此未能除。
弔憐君送我至南康，更憶梅花庾嶺芳。多少仙山共遊在，願君百歲尚康强。
弔嶺外春過半，途中火又新。殷勤清遠峽，留戀北歸人。
弔王事信靡盬，飲冰安足辭。胡爲擁征傳，乃至天南陲。天南非我鄉，留滯忽踰時。還經羽人家，豁若雲霧披。何以寬我懷，老莊有微辭。達士無不可，至人豈偏爲。客愁勿復道，爲君吟此詩。
弔新安風景好，時令肅轅門。身貴心彌下，功多口不言。韜鈐家法在，儒雅素風存。簪履陪游盛，鄉閭俗化敦。臨窗山色秀，繞郭水聲喧。纖絡文章麗，矜嚴道義尊。樓臺秋月靜，京庾晚雲屯。曉吹傳衙鼓，晴陽展信旛。一篇貽友好，千里倍心論。未見歸驂動，空能役夢魂。
瓊瑶一族带花來，便斸蒼苔手自栽。喜見唐昌舊顔色，爲君判病酌金罍。
仙馭期難改，坤儀道自光。閟宮新表德，沙麓舊膺祥。素帟堯門掩，凝笳畢陌長。東風慘陵樹，無復見親桑。
永樂留虛位，長陵啟夕扉。返虞嚴吉仗，復土掩空衣。功業投三母，光靈極四妃。唯應彤史在，不與露花晞。
隠隠閶門路，烟雲曉更愁。空瞻金輅出，非是濯龍游。德感人倫正，風行內職修。還隨偶物化，同此畏軒丘。
但是豪家重牡丹，爭如丞相閣前看。鳳樓日暖開偏早，雞樹陰濃謝更難。數朵已應迷國豔，一枝何幸上塵冠。不知更許憑欄否，爛漫春光未肯殘。
夜靜羣動息，翩翩一雁歸。清音天際遠，寒影月中微。何處雲同宿，長空雪共飛。陽和常借便，免與素心違。
苑裏芳華早，皇家勝事多。弓聲達春氣，弈思養天和。暖酒紅爐火，浮舟綠水波。雪晴農事起，擊壤聽賡歌。
綠樹成陰後，羣芳稍歇時。誰將新濯錦，挂向最長枝。卷箔香先入，憑欄影任移。賞頻嫌酒渴，吟苦怕霜髭。架迥籠雲幄，庭虛展繡帷。有情縈舞袖，無力罥遊絲。嫩蕊鶑偷采，柔條柳伴垂。荀池波自照，梁苑客嘗窺。玉李尋皆謝，金桃亦暗衰。花中應獨貴，庭下故開遲。委豔妝苔砌，分華借槿籬。低昂勻灼爍，濃淡疊參差。幸植王宮裏，仍逢宰府知。芳心向誰許，醉態不能支。芍藥天教避，玫瑰衆共嗤。光明烘晝景，潤膩裛輕𩅰。麗似期神女，珍如重衛姬。君王偏屬詠，七子盡搜奇。
暖吹入春園，新芽競粲然。才教鷹嘴拆，未放雪花妍。荷杖青林下，携筐旭景前。孕靈資雨露，鍾秀自山川。碾後香彌遠，烹來色更鮮。名隨土地貴，味逐水泉遷。力藉流黄暖，形模紫筍圓。正當鑽柳火，遥想湧金泉。任道時新物，須依古法煎。輕甌浮綠乳，孤竈散餘烟。甘薺非予匹，宮槐讓我先。竹孤空冉冉，荷弱謾田田。解渴消殘酒，清神減夜眠。十漿何足饋，百榼盡堪捐。采擷唯憂晚，營求不計錢。任公因焙顯，陸氏有經傳。愛甚真成僻，嘗多合得仙。亭臺虛靜處，風月艷陽天。自可臨泉石，何妨雜管弦。東山似蒙頂，願得從諸賢。
繁陰連曙景，瑞雪灑芳辰。勢密猶疑臘，風和始覺春。縈林開玉蕊，飄座裛香塵。欲識宸心悅，雲謠慰兆人。
欲使新正識有年，故飄輕絮伴春還。近看瓊樹籠銀闕，遠想瑶池带玉關。潤逐麳麰鋪綠野，暖隨杯酒上朱顔。朝來花萼樓中宴，數曲賡歌雅頌間。
簪組非無累，園林未是歸。世喧長不到，何必故山薇。
小舫行乘月，高齋卧看山。退公聊自足，爭敢望長閑。
跂石仍臨水，披襟復挂冠。機心忘未得，棋局與魚竿。
暑天頻雨亦頻晴，簾外閑雲重復輕。珍重一壺酬絕唱，向風遥想醉吟聲。
院靜蒼苔積，庭幽怪石欹。蟬聲當檻急，虹影向簷垂。晝漏猶憐永，叢蘭未覺衰。疏篁巢翡翠，折葦覆鸕鷀。對酒襟懷曠，圍棋旨趣遲。景皆隨所尚，物各遂其宜。道與時相會，才非民所羈。賦詩貽座客，秋事爾何悲。
往年淦水駐行軒，引得清流似月圓。自有谿光還碧甃，不勞人力遞金船。潤滋苔蘚欺茵席，聲入杉松當管弦。珍重詩人頻管領，莫教塵土咽潺潺。
湖上一陽生，虛亭啟高宴。楓林烟際出，白鳥波心見。主人忘貴達，座客容疵賤。獨慚殘照催，歸宿明光殿。
暫來城闕不從容，却佩銀魚隠玉峰。雙澗水邊欹醉石，九仙臺下聽風松。題詩翠壁稱逋客，采藥春畦狎老農。野鶴乘軒雲出岫，不知何日再相逢。
多病怯煩暑，短才憂近職。跂足北窗風，遥懷浩無極。故人易成別，詩句空相憶。尺素寄天涯，淦江秋水色。
天上軒星正，雲開湛露垂。禮容過渭水，宴喜勝瑶池。彩霧籠花燭，升龍肅羽儀。君臣歡樂日，文物盛明時。簾捲銀河轉，香凝玉漏遲。華封傾祝意，觴酒與聲詩。
時平物茂歲功成，重翟排雲到玉京。四海未知春色至，今宵先入九重城。
銀燭金爐禁漏移，月輪初照萬年枝。造舟已似文王事，卜世應同八百期。
漢主承乾帝道光，天家花燭宴昭陽。六衣盛禮如金屋，彩筆分題似柏梁。
勁節生宮苑，虛心奉豫遊。自然名價重，不羨渭川侯。
細韻風中遠，寒青雪後濃。繁陰堪避雨，效用待東封。
碧草垂低岸，東風起細波。橫汾從游宴，何謝到天河。
昨朝纔解凍，今日又開花。帝力無人識，誰知玩物華。
細麗披金彩，氛氳散遠馨。汎杯頻奉賜，緣解制頹齡。
金馬詞臣賦小詩，梨園弟子唱新詞。君恩還似東風意，先入靈和蜀柳枝。
百草千花共待春，綠楊顔色最驚人。天邊雨露年年在，上苑芳華歲歲新。
長愛龍池二月時，毿毿金線弄春姿。假饒葉落枝空後，更有梨園笛裏吹。
綠水成文柳带摇，東風初到不鳴條。龍舟欲過偏留戀，萬縷輕絲拂御橋。
百尺長條婉麴塵，詩題不盡畫難真。憑君折向人間種，還似君恩處處春。
風暖雲開晚照明，翠條深映鳳皇城。人間欲識靈和態，聽取新詞玉管聲。
醉折垂楊唱柳枝，金城三月走金羈。年年爲愛新條好，不覺蒼華也似絲。
新春花柳競芳姿，偏愛垂楊拂地枝。天子徧教詞客賦，宮中要唱洞簫詞。
凝碧池頭蘸翠漣，鳳皇樓畔簇晴烟。新詞欲詠知難詠，說與雙成入管弦。
侍從甘泉與未央，移舟偏要近垂楊。櫻桃未綻梅先老，折得柔條百尺長。
謝傅功成德望全，鸞臺初下正蕭然。摶風乍息三千里，感舊重懷四十年。西掖新官同賈馬，南朝興運似開天。文辭職業分工拙，流輩班資讓後先。每愧陋容勞刻畫，長慚頑石費雕鎸。晨趨綸掖吟春永，夕會精廬待月圓。立馬有時同草詔，聯鑣幾處共成篇。閑歌柳葉翻新曲，醉詠桃花促綺筵。少壯況逢時世好，經過寧慮歲華遷。雲龍得路須騰躍，社櫟非材合棄捐。再謁湘江猶是幸，兩還宣室竟何緣。已知瑕玷勞磨瑩，又得官司重接連。聽漏分宵趨建禮，從遊同召赴甘泉。雲開閶闔分臺殿，風過華林度管弦。行止不離宮仗影，衣裾嘗惹御爐烟。師資稷契論中禮，依止山公典小銓。多謝天波垂赤管，敢教晨景過華磚。翾飛附驥方經遠，巨楫垂風遂濟川。玉燭調時鈞軸正，台階平處德星懸。巖廊禮絕威容肅，布素情深友好偏。長擬營巢安大厦，忽經操鉞領中權。吳門日麗龍銜節，京口沙晴鷁畫船。蓋代名高方赫赫，戀恩心切更乾乾。袁安辭氣忠仍懇，吳漢精誠直且專。却許丘明師紀傳，更容疏廣奉周旋。朱門自得施行馬，厚祿何妨食萬錢。密疏尚應勞獻替，清談唯見論空玄。東山妓樂供閑步，北牖風凉足晏眠。玄武湖邊林隠見，五城橋下棹洄沿。曾移苑樹開紅藥，新鑿家池種白蓮。不遣前騶妨野逸，別尋逋客互招延。棋枰寂靜陳虛閣，詩筆沉吟劈彩牋。往事偶來春夢裏，閒愁因動落花前。青雲舊侶嗟誰在，白首親情倍見憐。盡日凝思殊悵望，一章追敘信精研。韶顔莫與年爭競，世慮須憑道節宣。幸喜書生爲將相，定由陰德致神仙。羊公剩有登臨興，尚子都無嫁娶牽。退象天山鎮浮競，起爲霖雨潤原田。從容自保君臣契，何必扁舟始是賢。
西院春歸道思深，披衣閑聽暝猿吟。鋪陳政事留黄閣，偃息神機在素琴。玉柄暫時疏末座，瑶華頻復惠清音。開晴便作東山約，共賞烟霞放曠心。
秋暮天高稻穟成，落星山上會諸賓。黄花汎酒依流俗，白髮滿頭思古人。巖影晚看雲出岫，湖光遥見客垂綸。風烟不改年長度，終待林泉老此身。
重陽高會古平臺，吟徧秋光始下來。黄菊後期香未減，新詩捧得眼還開。每因佳節知身老，却憶前歡似夢迴。且喜清時屢行樂，是非名利盡悠哉。
禁裏秋光似水清，林烟池影共離情。暫移黄閣只三載，却望紫垣都數程。滿座清風天子送，隨車甘雨郡人迎。綺霞閣上詩題在，從此還應有頌聲。
憶共庭蘭倚砌栽，柔條輕吹獨依隈。自知佳節終堪賞，爲惜流光未忍開。采擷也須盈掌握，馨香還解滿罇罍。今朝旬假猶無事，更好登臨汎一杯。
聞君竹馬戲毗陵，誰道觀風自六卿。今日聲明光舊物，共看旌旆擁書生。斬蛟橋下谿烟碧，射虎亭邊草路清。應念筵中倍離恨，老來偏重十年兄。
曾持使節駐毗陵，長與州人有舊情。爲向驛橋風月道，舍人髭鬢白千莖。
今夜銀河萬里秋，人言織女嫁牽牛。珮聲寥亮和金奏，燭影熒煌映玉鈎。座客亦從天子賜，更籌須爲主人留。世間盛事君知否，朝下鸞臺夕鳳樓。
江海分飛二十春，重論前事不堪聞。主憂臣辱誰非我，曲突徙薪唯有君。金紫滿身皆外物，雪霜垂領便離羣。鶴歸華表望不盡，玉笥山頭多白雲。
落日照平流，晴空萬里秋。輕明動楓葉，點的亂沙鷗。罾網魚梁靜，籉簦稻穗收。不教行樂倦，冉冉下城樓。
石渠東觀兩優賢，明主知臣豈偶然。鵷鷺分行皆接武，金蘭同好共忘年。懷恩未遂林泉約，竊位空慚組綬懸。多少深情知不盡，好音相慰强成篇。
東觀婆娑樹，曾憐甲坼時。繁英共攀折，芳歲幾推移。往事皆陳迹，清香亦暗衰。相看宜自喜，雙鬢合垂絲。
禁省繁華地，含芳自一時。雪英開復落，紅藥植還移。靜想分今昔，頻吟歎盛衰。多情共如此，爭免鬢成絲。
舊眷終無替，流光自足悲。攀條感花萼，和曲許塤箎。前會成春夢，何人更己知。緣情聊借喻，爭敢道言詩。
潮溝橫趣北山阿，一月三游未是多。老去交親難暫舍，閒中滋味更無過。谿橋樹映行人渡，村徑風飄牧豎歌。孤櫂亂流偏有興，滿川晴日弄微波。
寺門山水際，清淺照孱顔。客櫂晚維岸，僧房猶掩關。日華穿竹靜，雲影過階閒。箕踞一長嘯，忘懷物我間。
谿路向還背，前山高復重。紛披紅葉樹，間鬭白雲峰。盡日慵移櫂，何年醉倚松。自知閑未得，不敢笑周顒。
萬物慶西成，茱萸獨擅名。房排紅結小，香透夾衣輕。宿露霑猶重，朝陽照更明。長和菊花酒，高宴奉西清。
臺畔西風御果新，芳香精彩麗蕭辰。柔條細葉妝治好，紫蔕紅芳點綴勻。幾朵得陪天上宴，千株長作洞中春。今朝聖藻偏流詠，黄菊無由更敢鄰。
明光殿裏夜迢迢，多病逢秋自寂寥。蠟炬乍傳丹鳳詔，御題初認白雲謠。今宵幸識衢罇味，明日知停入閤朝。爲感君恩判一醉，不煩辛苦解金貂。
素豔擁行舟，清香覆碧流。遠烟分的的，輕浪汎悠悠。雨歇平湖滿，風凉運瀆秋。今朝流詠處，即是白蘋洲。
梁王舊館枕潮溝，共引垂藤繫小舟。樹倚荒臺風淅淅，草埋欹石雨修修。門前不見鄒枚醉，池上時聞雁鶩愁。節士逢秋多感激，不須頻向此中游。
古來賢達士，馳騖唯羣書。非禮誓弗習，違道無與居。儒家苦迂闊，遂將世情疏。吾友嗣世德，古風藹有餘。幸遇漢文皇，握蘭佩金魚。俯視長沙賦，悽悽將焉如。
昔從岐陽狩，簪纓滿翠微。十年勞我夢，今日送師歸。曳尾龜應樂，乘軒鶴謾肥。含情題小篆，將去挂巖扉。
憲署游從阻，平臺道路賒。喜君馳後乘，於此會仙槎。緩酌遲飛蓋，微吟望綺霞。相迎在春渚，暫別莫咨嗟。
九月三十日，獨行梁宋道。河流激似飛，林葉翻如掃。程遥苦晝短，野迥知寒早。還家亦不閒，要且還家了。
今夕拜新月，沉沉禁署中。玉繩疏間彩，金掌靜無風。節換知身老，時平見歲功。吟看北墀暝，蘭燼墜微紅。
王門嘉禮萬人觀，況是新承置醴歡。花燭喧闐丞相府，星辰摇動遠遊冠。歌聲暫闋聞宮漏，雲影初開見露盤。帝里佳期頻賦頌，長留故事在金鑾。
刻燭知無取，爭先素未精。本圖忘物我，何必計輸贏。賭墅終規利，焚囊亦近名。不如相視笑，高詠兩三聲。
今朝湖上送春歸，萬頃澄波照白髭。笑折殘花勸君酒，金丹成熟是何時。
繡衣乘驛急如星，山水何妨寄野情。肯向九仙臺下歇，閒聽孟叟醉吟聲。
南朝藩閫地，八友舊招尋。事往山光在，春晴草色深。曲池魚自樂，叢桂鳥頻吟。今日中興運，猶懷翰墨林。
禪靈橋畔落殘花，橋上離情對日斜。顧我乘軒慚組綬，羨師飛錫指烟霞。樓中西嶺真君宅，門外南州處士家。莫道空談便無事，碧雲詩思更無涯。
風滿潮溝木葉飛，水邊行客駐驂騑。三朝恩澤馮唐老，萬里鄉關賀監歸。世路窮通前事遠，半生談笑此心違。離歌不識高堂慶，特地令人淚滿衣。
清商一曲遠人行，桃葉津頭月正明。此是開元太平曲，莫教偏作別離聲。
白鷺洲邊江路斜，輕鷗接翼滿平沙。吾徒來送遠行客，停舟爲爾長歎息。酒旗漁艇兩無猜，月影蘆花鎮相得。離筵一曲怨復清，滿座銷魂鳥不驚。人生不及水禽樂，安用虛名上麟閣。同心携手今如此，金鼎丹砂何寂寞。天涯後會眇難期，從此又應添白髭。願君不忘分飛處，長保翩翩潔白姿。
豐登盈尺瑞，物象九門深。璧照環丹砌，梅花滿上林。茶香偏自得，酒力詎難禁。別有寒郊外，銀河映玉岑。
上閑精習渥洼驄，玉鏤花鞍錦覆騣。金埒無塵初裛露，朱旗向日自生風。雷傳畫鼓偏增氣，星度飛毬欲映空。共道宸遊因習武，凱歌猶似奏平戎。
彩仗映花韉，春庭散曙烟。毬飛皆應手，馬駿不須鞭。仙樂飄雲外，祥風近日邊。籌多不虛發，制勝在機先。
祁祁甘雨正當春，草樹精神一倍新。勻灑農郊偏長麥，緩飄花檻不驚人。密隨宮仗環青輅，普逐皇恩下紫宸。霽後樓臺更堪望，滿園桃李間松筠。
吹律政知寬，迎長物倍安。初陽殊勝臘，積雪更添寒。庭實羅千品，珍符薦百般。羣臣同偶聖，不歎夜漫漫。
朝陽散宿烟，登望思悠然。簷影晴偏暖，雲容晚更鮮。共歡時景好，不惜歲華遷。旋試嬌驄步，新調寶瑟弦。宮花紅照耀，御水碧潺湲。歌吹清連夜，輜軿麗滿川。依林張幄幕，夾道建鞦韆。仙樂來天上，祥光起日邊。遊絲輕冉冉，芳草綠芊芊。聖製如春色，周流遍八埏。
運曆三元正，升平太古同。五侯皆輯瑞，四海盡占風。聖政乾行內，羣生壽域中。撞鐘元會罷，晃朗日升東。
正仗臨軒萬國來，漢儀周禮盡堪咍。光浮雲蓋青龍轉，香透椒花白獸開。慶賜應時均億兆，卜年從此數京垓。羣臣共感文明運，況是天言誡懋哉。
幔亭高敞九門前，銀箭遲遲夜漏遷。明月靜添華燭影，和風時度御爐烟。朱輪繡轂車聲接，玉勒金羈馬首駢。一曲雲謠飛聖藻，萬方歌詠仰堯天。
春晴纖靄映斜陽，羃羃偏能覆水鄉。濃似慶雲同馥郁，薄如輕素自飛揚。堤橫新柳真成畫，樓對遥山正好望。誰見朝元香案上，龍旂交影共騰驤。
浴殿晨開氣象新，虛亭金井轆轤鳴。陰成楊柳千絲密，凉入襟懷一扇輕。寒水乍沉朱李熟，薰綃長有好風生。高樓更稱頻臨望，臺笠行歌麥隴青。
綠樹陰陰愜豫遊，早蟬清韻遠還收。喚迴晝夢和宮漏，引起微凉助麥秋。禁柳烟中飛乍覺，御溝聲裏聽偏幽。羣生遂性宸章悅，從此人間不識愁。
物茂時平日正長，翠華停馭睠方塘。文竿乍拂圓荷動，頳尾時翻素荇香。睿賞只應從暇豫，聖恩寧肯間沉翔。吞舟自是貪芳餌，猶笑成湯一面張。
長松修幹列承明，虎盼龍盤氣貌靈。風度乍聞琴曲調，巢高初見鶴儀形。枝籠陛戟寒生檻，葉带鑪烟翠滿庭。澗底山頭各生殖，託根爭似在青冥。
齊紈新裂月輪全，蟬雀分明彩翠鮮。救暍自符仁主意，揚風須假手中扇。暫遮樓日霞光透，半掩歌唇寶靨圓。一曲睿調精比興，好將金石奉雕鎸。
制法精微自帝堯，勢如天陣布週遭。沉思迥覺忘千慮，妙訣終須附六韜。急劫未分香印匝，一枰初滿月華高。御詞仍許羣臣和，愁殺山中玉兔毫。
常嫌羣藝用心麤，不及棋枰出萬途。妙似孫吳論上策，深如夔益贊訏謨。靜陳玉檻連琴榻，密映珠簾對酒壺。聖智縱橫歸掌握，一先終不費多圖。
羣生遂性得天真，陽景無私發秀勻。堯曆永從新律正，皇恩散作萬方春。華林日麗紅苞拆，太液冰消綠浪新。天意分明啟昌運，岱宗即看報羣神。
上林春暮紫英開，組繡成帷蔭玉階。艷逐晨光隨步武，香和輕翠透襟懷。生成澤廣時芳茂，魚水情通樂韻諧。禁篽年年陪睿賞，何時梁甫奉燔柴。
衰薄喜多幸，退公誰與閑。高人乘興去，相望兩程間。卷箔有微雪，登樓無遠山。清談勝題贈，何日杖藜還。
尼父恓惶地，離情向此偏。家貧聊復爾，道在肯徒然。詩景明松雪，鄉山隔水烟。三年須赴召，莫戀甕頭眠。
楊柳依依水岸斜，鷁舟東去思無涯。坐臨棋局延明月，行采題詩對落花。虛白亭中多宴賞，錢塘湖上剩烟霞。風光到處宜携酒，況有餘杭阿姥家。
士生秉道義，公論重才名。美哉雙白璧，高價等連城。昔在南國時，折桂嘗抗衡。今爲北朝客，通籍齊振纓。連鑣適炎徼，並命典州兵。地遠乃寄重，無爲憚遐征。俗雜則財難，當在通其情。投香與還珠，前哲有遺聲。君看奏諫者，接武趨承明。摻袂贈斯言，斯言勿見輕。
別離情緒兩難任，消遣唯應有醉吟。冉冉光陰玄鬢改，勤勤書札舊情深。凉宵夢寐清淮月，永日徘徊玉樹陰。野鶴乘軒無所用，角巾何日返中林。
朝退閒齋落葉天，道心真氣本仙源。簾前風月澄秋景，門外輪蹄任世喧。棋罷早寒生北戶，酒醒黄菊滿西園。時人自有思齊者，踐迹觀形不在言。
早年南國日追隨，冠劍晶熒佩陸離。匪石心誠徒自許，浮雲蹤跡信難知。官閒從飲扶頭酒，地僻誰同敵手棋。門館舊恩今更重，高齋遥枉謝公詩。
年少支離奈命何，悲秋懷舊苦吟多。龍泉有氣終難掩，荆玉無瑕豈憚磨。會偶良工收杞梓，莫將閒夢挂烟蘿。他年得路摶風去，肯念今朝煦沫麽。
孤雲野鶴任天真，乘興遊梁又適秦。興去却歸南國去，黄山何謝武陵春。
開筵別有鄰居興，卜夜應憐禁漏長。舊友不期爭命駕，新姬憑寵剩傳觴。香烟結霧籠金鴨，燭焰成花照杏梁。京邑衣冠多勝賞，鱸魚爭敢道思鄉。
老大離羣一倍愁，谿山風物且淹留。醖成春酒誰斟酌，抄得新書自校讎。莫似牧之矜曠達，須教子重讓風流。恩門舊分知難忘，題取新詩上郡樓。
適去莊生邑，還臨孔父鄉。仍聞舊隠處，近在武夷傍。道氣年長度，儒風日以光。何時看解組，歸去事仙方。
御宴宵陳敞百層，君恩芳景兩難勝。風傳天上九成樂，月映樓前萬樹燈。醉捧玉觴疑夢寐，靜臨丹檻似飛騰。因觀謝守窗中詠，自愧瀛洲是濫登。
軋軋朱輪道路長，虎丘山下剩春光。軍城舊是吳王國，郡守曾爲諫署郎。祖席詠歌金玉振，下車條教蕙蘭香。青雲舊是高飛處，三載徘徊亦未妨。
濛濛膏雨遠空迷，點滴圓紋水繞堤。柳带喜如和醉舞，花房愁似宿妝啼。烟籠麥隴連天闊，雲映漁舟掠岸低。廉使解分天子念，一篇騷雅慰蒸黎。
龍門一上嫌輕進，關塞西遊自愛山。緱嶺春歸林影密，津橋人靜水聲閒。如今正得幽尋興，佗日青雲不易還。
精金百鍊始知難，何似仙枝兩度攀。名逐鳳書歸故里，身從鳥道入巴山。詔宣遠俗皇恩厚，惠洽齊民利刃閑。珍重加餐順風土，歸來高步七人班。
故國干戈後，憐君得意歸。綺霞橫郡閣，犀燭照漁磯。天迥青山遠，江平白鳥飛。此行同衣錦，況是老萊衣。
共嘆崑岡火，誰知玉自分。寂寥人境外，蕭索數峰雲。真籙終年秘，空歌偶得聞。應憐霸陵上，衰病故將軍。
所向皆爲道，遐征豈足辭。中華垂盡處，別路正秋時。高閣蘭臺筆，閒吟板屋詩。良工無棄物，珍重歲寒姿。
曠望叢臺路，飄颻楚塞人。琴堂無故舊，何計免霑巾。
北阜與西山，前期夢寐間。羨師乘興去，應擬此生閑。喬木人誰在，鱸魚我未還。歸心寄秋水，東去日潺潺。
征袍結束從宸遊，邊上塵清見戍樓。柏殿賦詩知是幸，茂陵多病自堪愁。清漳幽咽長流恨，銅雀荒凉幾換秋。深羨高眠全道氣，姓名應已在丹丘。
戎服非吾事，華纓寄此身。謬爲金馬客，本是釣鄉人。引領梁園雪，揚鞭輦路塵。知師亦多病，擁褐侍陽春。
處處良工事筆鋒，宣毫自昔最稱雄。因思南國巾箱學，願入蘭臺掌握中。委質幸歸彫玉匣，操詞曾侍兔園公。一篇麗藻真閒暇，共仰才多道不窮。
百歲猶强健，知君即地仙。孤飛下華表，太息問桑田。故吏今誰在，高名昔共傳。伊余亦遺老，相送一潸然。
歎息曾遊處，江邊故郡城。青襟空皓首，往事似前生。綠綬君重綰，華簪我尚榮。年衰俱近道，莫話別離情。
聞子東征效遠官，行行春色黯離魂。中途輟棹尋吳苑，西向登樓望海門。鵩舍曾嗟經歲謫，靈光空念巋然存。陵遷谷變今如此，爲我停驂盡酒罇。
之子敷王澤，迢迢蜀棧東。頒條有餘刃，對酒與誰同。身占賢良籍，家傳道德風。遠民思靜理，即此是陰功。
黄綬繫未穩，桂枝香尚新。琴堂寧久次，諫署正求人。皎皎凉秋月，飄飄清路塵。元常有遺翰，求作篋中珍。
故鄉禾黍世親稀，中表相尋只有師。惆悵離懷向何許，鄱陽湖上葉飛時。
景陵山水舊知名，珍重詩人建隼行。未免簿書勞利刃，省貪烟月縱高情。揚雄閣下諸生送，陸羽門前百吏迎。聖代羣賢皆得路，三年傾首望鵬程。
身服竺乾教，心爲鄒魯儒。觀風遊稷下，訪古入中都。短景程途遠，寒原店舍孤。東州多俊造，能賞碧雲無。
雲水李道士，曾爲中貴人。綺紈終不戀，松鶴自相親。雲氣蒼梧晚，芳華紫蓋春。匏瓜老猶繫，惆悵望行塵。
多才適世用，學者不遑處。新詞八詠樓，更汎涔陽浦。行當應列宿，且復施甘雨。高齋閒坐時，清談孰爲伍。
一盃寒食酒，珍重送君行。花影黎陽渡，春風浚水聲。汎舟無廢事，騁驥有修程。應用方無暇，何須愴別情。
儀甫秉忠信，神明自來舍。絳灌雖不容，蠻貊皆從化。榮名任紛糾，道性常閒暇。傳語當途人，無爲勞歎吒。
乘興西遊誰與同，一囊詩藁一枝筇。厭棲廬岳蓮花社，却訪南山紫閣峰。懷古有時應悵望，尋幽何處不從容。關中風物常牽夢，老卧閑曹轉放慵。
舊國荒凉成黍稷，故交危脆似琉璃。高人獨喜湯師在，手把新文數道碑。
滿卷文章爲世重，出塵心迹少人同。騰騰自得修真理，不管浮生覺夢中。
文似春華鋪曉陌，思如泉涌注長江。詩情道性知無夢，頻見殘燈照曙窗。
已潔心源超世表，却緣詩句有時名。初聞行業如耆宿，及見容顔是後生。
只有閒情搜景物，不將客鬢惜流光。京華才子多文會，衆許清詞每擅場。
惠遠禪師名素重，維摩居士室皆空。羣公競有詩相贈，組繡珠璣滿袖中。
南朝人物古猶今，只恐前身是道林。處處經行常自適，不妨譚笑不妨吟。
往往冥搜宵不寐，時時任性晝仍眠。高情麗句誰偏重，聖代詞臣李謫仙。
霜髯病叟掩閑扃，禪客相尋有故情。每憶江南初識面，至今猶得愛才名。
京洛多權豪，游服相追隨。青牛中甸車，白馬連環羈。珩珮競照耀，紳組舊參差。騶鳴行人駐，倏若流風馳。名園不問主，下輦輒失嬉。秦官錫雕盤，光祿假羽巵。侏儒善爲優，邯鄲有名姬。坐客應餘論，顧眄成恩私。鹵簿留國門，誰何不敢譏。歸來卧華堂，瑣窗承文楣。武夫瑩庭階，璧璫攢榮題。列燭正晶熒，噴香常逶迤。明朝入君門，密侍白玉墀。開言迎合旨，羣公默無爲。乍請考工地，亦拜床下兒。吹噓枯稊生，指顧千鈞移。回瞻狥名士，獧介爾何施。朱雲折檻去，梅福棄官歸。寂寞揚子雲，口吃不能辭。著書述聖道，徒許俗人嗤。漢室已久壞，往事垂于茲。眇然千載下，慷慨有餘悲。
常憐客子倦征岐，誰似曾郎得意歸。廳瑣石渠封簡冊，手持仙桂拜庭闈。舟橫劍浦凌清瀨，馬過猿巖點翠微。却笑遼東千歲鶴，下來空歎昔人非。
憶在同安郡，誰知是勝游。仙山常獨往，騷客自忘憂。暫別經多難，勞生已白頭。羨君驅蒨旆，兼得漱清流。民俗常如古，風光最稱秋。短歌聊抒意，爲我謝沙鷗。
聖朝無事九卿閒，藹藹東門綵服還。舊日高名齊汲鄭，今朝至行似曾顔。更憐霜髩垂玄髮，猶恨深居遠舊山。老鶴乘軒真自愧，徘徊空在稻粱間。
起部紆兩綬，恢恢刃有餘。既爲侍中郎，又復專城居。無久戀鈴閣，早應還直廬。浚川春水滿，珍重寄雙魚。
皖伯臺前綠樹春，吳塘初下碧溪分。舊遊風景長牽夢，遥羨高齋望白雲。
幕府清資新雨露，高陽舊第久塵埃。百年遺老知誰在，應喜遼東鶴下來。
一別高人世事多，歸山歧路轉蹉跎。定知上藥延衰齒，每憶玄談養太和。任道人生如夢寐，也從時態起風波。錦囊真籙遥相許，只待飆輪更一過。
筵上詩題共筆床，罇前酒興話高陽。心清自覺官曹簡，院靜先知節候凉。南國少年推貴重，東堂前輩讓賢良。好看雙鳳追飛處，胡粉新塗紫界牆。
憶在廬山始識君，當時惟擬共眠雲。那知身計關前定，却向人間逐世紛。紫閣峰前欣獨往，銀臺門裏歎離羣。青囊舊有登真訣，莫遣閒人取次聞。
巖廊舊德漢儲師，富貴優游自古稀。四序不能違代謝，九原誰可與同歸。精神恍惚騎龍尾，功業紛綸在虎闈。惆悵鳴珂洛陽道，素車丹旐奉靈衣。
風流安石在東山，曾許從容妓樂間。傾蓋算來能幾日，逝川東去不知還。北邙原上寒雲結，鄭國門前曉月彎。祖奠欲收賓御散，滿衣零淚掩衰顔。
故里夫差國，高名惠遠師。君恩從野逸，歸棹逐凌澌。舊訪雖無念，牽懷亦有詩。因行過秦望，爲致李斯碑。
塵機息盡一真僧，唯有林泉捨未能。蓮社故人今暫別，稽山舊隠與誰登。時清豈覺前游改，道勝寧辭白髮增。遥羨高齋吟望處，孤雲野鶴是親朋。
朱山松桂翠連雲，中有清虛小隠居。密養丹砂存正氣，靜披瓊藴誦真文。塤箎金石心常在，圭組烟霞路自分。憑仗鄉人傳尺素，山前驚起白羊羣。
春晚緱山路，華光滿翠微。憐君持郄桂，歸去著萊衣。故國幾人在，浮生萬事非。唯當拭病眼，看子九霄飛。
鄉國悲前事，風光屬後生。名從天上得，身入故都行。草色初裁綬，鵬飛不算程。自憐枯朽思，相送剩含情。
世胄今爲旅，多才懶自營。坦懷君子道，惜別故人情。歸棹春潮滿，郊居海月明。雄文不輕售，須待最高名。
庭闈勞夢想，孤棹度江關。駿馬猶論價，荆藍且抱還。晚花縈綵服，疏雨映家山。頻見春官說，明年待鑄顔。
淦水神仙宅，仙山夾縣樓。吾孫好詩句，歸詠故鄉秋。紫竹遮書幌，紅蕉拂釣舟。東堂有平路，莫謁外諸侯。
珍重江南沈鍊師，未曾相識久相思。已全真氣能從俗，不墜家風善賦詩。玉笥共游知早晚，金貂回顧覺喧卑。多慚書札遥相問，更望刀圭換白髭。
秘監疏朝謁，門前長綠苔。未愁玄鬢改，且喜素秋來。獨坐翻棋勢，閑行繞藥栽。凉風入書幌，時動水沉灰。
閒靜無凡客，開罇共醉醒。琴彈碧玉調，書展太玄經。酒熟看黄菊，詩成寫素屏。晚來蕭灑甚，山鳥下中庭。
李白高吟處，師歸掩竹關。道心明月靜，詩思碧雲閑。綠樹寒凌雪，飛泉響遍山。自慚丘壑志，皓首不知還。
昔聞武夷士，皆是帝曾孫。李君即其人，命舛道常存。愛子已折桂，華組耀閨門。吾身可拂衣，綵服歸丘園。捧觴慶北堂，其樂不可言。清溪環幽居，遠岫橫前軒。彈琴詠招隠，芳意飄若蘭。老夫無此分，何必矜彈冠。
名位雖卑道自光，訟庭無事俗平康。簾間尚覺琴床暖，院靜偏聞酒甕香。養性已知無病染，持廉唯恐有名彰。主人莫訝暌違遠，千仞由來有鳳翔。
百里臨民自可憐，青雲何必藉階緣。家貧聊欲資三徑，政簡無非草太玄。處衆忘懷均物我，程才不器任方員。江湖相望真堪喜，聚散悲歡盡偶然。
聖主欲東封，憐君四護戎。鄉心經霸岸，詩思省豳風。舊業今成旅，朱顔已變翁。忘懷一盃酒，閑夜與誰同。
南國求良牧，中朝輟諫官。君恩偏念遠，臣節豈辭難。騎影過梅嶺，溪聲上贛灘。曲江宜訪古，韶石好憑欄。詩景緣情遠，民心逐政寬。衰翁尋舊分，爲致葛洪丹。
杖策辭清浴，驅車向梓潼。棲鸞才乍展，叱馭氣方雄。暫割趨庭戀，將伸糾郡功。詩清衝密雪，別酒愬寒風。山水秦關外，烟花錦里東。府公名素重，語掾道仍同。坐嘯新知洽，隨行舊分通。當令從此去，不復數文翁。
雪英飄灑繞虛廊，曉景沉沉朔吹狂。銀闕晶熒標帝里，桂華紛糅認仙鄉。少年風味新吟動，老叟襟懷萬事忘。自倒空罇酬絕唱，書幃聊得泛寒光。
謝客乘軺去，清和景物初。淮流宜映月，濠上好觀魚。吏事應微撓，吟情自有餘。偏州莫留滯，東觀待繙書。
衰朽經煩暑，慵將病共侵。北窗時企足，東望一披襟。秘監清罇滿，平臺綠樹深。年來書信少，何以慰離心。
子實東南美，來參第一流。從容持片玉，談笑運前籌。贛石連雲秀，廉泉带月秋。可憐行樂地，況從板輿遊。
望苑迴先馬，山城駐使車。塗中值歸雁，頻寄北來書。
吳歌楚舞玉詩新，華燈蘭焰動魚鱗。臺前共道明如晝，醉裏唯愁夜向晨。
綺席金爐香正燃，銅壺銀箭漏初傳。天迴星月迷燈燭，風過樓臺度管弦。
雙闕重闉夜不關，金車寶馬曉應還。亭亭明月臨瑶席，灼灼華燈照玉顔。
火樹燈山高入雲，紅筵翠幄自成春。游女有時還解佩，青樓何處不留人。
帝京風景不曾秋，萬戶千門夜更遊。玓瓅銀鞍連繡轂，晶熒珠網掛瓊鈎。
夜未央，明月光。熒煌九華燭，交影照歌梁。
敞麗譙，披綺寮。歌聲和夜漏，火樹似花朝。
星漢斜，樂無涯。明月千門雪，銀燈萬樹花。
撫雲璈，吹玉簫。艷舞迴羅袂，香風閃步摇。
日照花，七香車。歌舞平陽第，經過趙李家。
角黍菖蒲酒，年年舊俗諳。采衣君自樂，白髮我何堪。靜味瑶華句，閒思玉柄譚。報之長命縷，祝慶在圖南。
嘗憶漱甘醴，洪涯藥臼旁。今來眇如夢，此景未曾忘。圭組老無味，林泉路更長。羨師從此去，當暑扣雲房。
右蜀分憂輟近臣，翩翩旄節下青冥。單車唯載支機石，夙駕長先使者星。已有清風馳棧道，猶酣別酒過長亭。佗年報政徵黄入，留取文翁舊典刑。
性僻時難偶，神清壽有餘。曾施卓魯政，舊講老莊書。賤更襟懷曠，貧猶世利疏。聖君將就見，慎無買山居。
每憶曾遊處，東林惠遠房。老來情更重，師去興何長。澗曲泉聲咽，松深露氣香。題詩寄楚老，惆悵不成章。
莫笑皤然一病翁，百年交分兩家同。今朝倒屣迎王粲，舊日清談賞阿戎。玉壘無辭軺傳送，金閨初喜姓名通。青城山下逢仙客，爲說心丹未輟功。
憐君盡室泛安流，職重官新未白頭。楚老歡迎歸舊里，春風留戀過揚州。逢時肯更嗟庭樹，屬詠還應上郡樓。宗黨故人鄉外少，勤勤書札緩離愁。
之官別是榮，詔許侍親行。溫凊自爲樂，烟波不算程。山留丹竈室，俗有故鄉情。無使千年後，空傳麴令名。
上天本愛民，治亂當有時。傷嗟江表人，三災迭擾之。如何遭盛明，不能免流離。王澤限遐遠，孰云天聽卑。賢哉廖夫子，盡忠不顧私。朝聞青蒲奏，暮見軺車馳。愚聞奉使者，受命不受辭。但使民瘼瘳，無憂國賦虧。貞觀笑割股，文侯諭治皮。學古平生事，行行當在茲。贈言聊執手，願子副心期。
太守驅征旆，翩翩西過關。冰容先臘至，膏雨逐春還。綠樹游沙苑，高樓看華山。從來京輔地，出入盡崇班。
朔風飛雪徧遥天，爲瑞偏宜在臘前。有客棹舟將命友，何人高卧共稱賢。瑶花散亂紛臨席，玉樹晶熒爛滿川。閒想冰容比君子，始知姑射有神仙。
嘗憶洪崖澗，穿雲路萬尋。曾經照玄鬢，未得卸朝簪。老去馳莊蝶，年來有越吟。羨師從此去，舊隠翠微深。
古縣橫江北，弦歌似武城。善辭金馬召，欣著綵衣行。舊感河山色，離愁浚水聲。外門廬井在，相送幾重情。
聞道驅征旆，行行至漢陽。初程微雨霽，滿路落花香。遠宦心常適，青雲去未妨。惟餘親戚分，惆悵上河梁。
舉世重文雅，夫君更質真。曾嗟混雞鶴，終日異緇磷。詞賦離騷客，封章諫諍臣。襟懷道家侶，標格古時人。逸老誠云福，遺形未免貧。求文空得草，埋玉遂爲塵。靜想忘年契，冥思接武晨。連宵洽杯酒，分日掌絲綸。蠹簡書陳事，遺孤託世親。前賢同此歎，非我獨霑巾。
倏忽千齡盡，冥茫萬事空。青松洛陽陌，荒草建康宮。道德遺文在，興衰自古同。受恩無補報，反袂泣途窮。
土德承餘烈，江南廣舊恩。一朝人事變，千古信書存。哀挽周原道，銘旌鄭國門。此生雖未死，寂寞已銷魂。
一宿東林正氣和，便隨仙仗放春華。散飄白絮惟分影，輕綴青旗始見花。落砌更依宮舞轉，入樓偏向御衣斜。嚴徐共待金門詔，願布堯言賀萬家。
一夜黄星照官渡，本初何面見田豐。
井泉分地脈，砧杵共秋聲。
鍾山祠畔宿烟晴，玉澗橋邊碧樹椿。
詩題：貢院鎖宿聞呂員外使高麗贈送首句：聖化今無外。
賢良肄業文方盛，孝友傳家族更豪。旌表特恩門第貴，御書新賜姓名高。謀孫有後榮非數，待士無疏衆豈勞。我想華林終未到，只因氣概屬仙曹。
林巒影裏有清賢，與我相知二十年。書札愛工精玉筯，利名拋捨住金田。吟容賈島稱詩匠，辭許劉靈作酒仙。別後近聞棲華嶽，亂雲應得恣情眠。
雨壁長秋菌，風枝落病蟬。
老筇搘瘦影，寒木憑吟身。
詩債到春無處避，離愁因醉暫時無。
茶香解睡磨鐺煮，山色牽懷著屐登。
積雨生殘稻，蒼苔入舊籠。
風濤秋渡闕，烟雨晚村孤。
空囊萬里客，斜月一牀寒。
雙闕暫隨丹詔入，三峰尋與白雲歸。
芳草又牽爲客恨，白雲空寄未閑心。
大空無盡劫成塵，玄步孤高物外人。日本國來尋彼岸，洞山林下過迷津。流流法乳誰無分，了了教知我最親。一百六十三歲後，方於此塔葬全身。
魄逐東流水，墳依獨坐山。
世人休說行路難，鳥道羊腸咫尺間。珍重苧溪溪畔水，汝歸滄海我歸山。
聚如浮沫散如雲，聚不相將散不分。入郭當時君是我，歸山今日我非君。
久知玄牝是根原，誰道長生別有門。一自描龍興嘆後，至今師事五千言。
客裏暌離已不堪，何當出守正移驂。孔融在漢人應憚，善感鳴唐罪自甘。義重不嫌身死萬，憂深寧忍口緘三。陳州亦是天朝地，好爲瘡痍雨露覃。
伊余行止住飄蓬，與世乖違不可容。青眼交知長憶念，白雲蹤跡又相逢。風騷共會名何盛，篆隸同勤法轉功。□□羨師超彼岸，琉璃鉢裏看降龍。
近貴全爲聵，攀龍即是聾。雖然三箇耳，其奈不成聰。
爲逢末劫歸依佛，不就新恩敘理官。
晉州之西，山曰藐姑，有泉源源流不潴。疏爲八道溝與渠，坐令瘠土成膏腴。多黍多稌多麻蔬，沄沄萬畝碁局如。田家終歲惟勤劬，雖有乾旱無憂虞。割牲釃酒父老趨，坎坎擊鼓吹笙竽。報答龍神醉飽餘，宛若澤國江鄉居。晉州之東民豈迂，耕種自亦爲農夫。年年汲井井欲枯，赤日炙背田不濡。父子筋力疲轆轤，肩頳汗浹良區區。老我見此空嗟吁。誰把勞逸分兩途，凶年且爲寬賦租。
玉殿承恩四十年，水雲心已悟南禪。李斯篆字功何妙，賈島詩章學太玄。筇在幾嗟無虎鬭，鉢腥長笑有龍眠。聞今未老休慵墮，剩把書蹤石上鎸。
參差峰岫晝雲昏，入望交蘿濁浪奔。震澤湧山來北岸，華陽連洞到東門。日生樹掛紅霞脚，風起波摇白石根。聞有上方僧住處，橘花林下採蘭蓀。
積翠湖心迤邐長，洞臺蕭寺兩交光。鳥行黑點波濤白，楓葉紅連橘柚黄。人我絕時隈樹石，是非來處接帆檣。如何遂得追遊性，擺却營營不急忙。
獨坐閒吟野思清，秋庭蕭索暮烟輕。孤燈欲灺月未上，萬籟寂然蛩一聲。
四野豁家庭，柴門夜不扃。水邊成半偈，月下了殘經。雖逐諸塵轉，終歸一念醒。未知斯旨者，萬役盡勞形。
白鳥行從山嘴沒，青鷗羣向水湄分。松齋獨坐誰爲侶，數片斜飛檻外雲。
午未未未申，申卯卯辰辰。巳巳巳午午，朔望一般輪。
蝶醉蜂狂香正濃，晚來階下墜衰紅。開時費盡陽和力，落處難禁一陣風。
浮圖蕭瑟入虛空，一聚全身罔像中。傳馬祖心開佛印，識龍潛主示神通。毫光委墜江樓月，道氣馨香海岸風。此地化緣才始盡，更於何處動魔宮。
山黛淺深春氣力，浪花開合水工夫。
草濃春逕狹，樹密晚窗陰。
登樓千里月，欹枕一聲蟬。
要路花爭發，閒門草易荒。
與閑爲活計。
何用密防姦。
中人事違，天眼中修定。我本無根株，只將筍爲命。
秋江烟島晴，鷗鷺行行立。不念觀世音，爭知普門入。
天曉不干鐘鼓事，月明豈爲夜行人。
祗應天上路，不爲下方開。道既學不得，仙從何處來。
嘗恨真風千載隠，洞天還得恣遊遨。松楸古跡一壇靜，鸞鶴不來青漢高。茅氏井寒丹亦化，玄宗碑斷夢曾勞。分明有箇長生路，不向紅塵白二毛。
近枕吳溪與越峰，前朝恩錫靈泉額。竹林晴見雁塔高，石室增棲幾禪伯。荒碑字沒秋苔深，古池香泛荷花白。客有經年別故林，落日啼猿情脈脈。
幾宵烟日鎖樓臺，欲寄侯門薦禰才。滿面塵埃人不識，謾隨流水出山來。
石鼓高懸藴大音，白雲峰頂始鋪金。能來斯地鼓斯鼓，盡達曹溪聖祖心。
仙翁上昇去，丹井寄晴壑。山色接天台，湖光照寥廓。玉洞絕無人，老檜猶棲鶴。我欲掣青蛇，他時沖碧落。
星使南馳入楚重，此山偏得駐行蹤。落花滿地月華冷，寂寞舊山三四峰。
哦吟但寫胸中妙，飲酒能忘身後名。但願長閒有詩酒，一溪風月共清明。
盡說靈蹤妨畫圖，幽奇高尚義羣居。山林總是神仙隠，禮樂爰修周孔書。解駕十年惟壯士，擔簦千里結名廬。功成霄漢非常事，對此那堪不我欺。
卧久就慵伸雪項，少遲猶未整霜衣。
九品朝中無勢援，五層山下有耕桑。
青衫木笏尚初官，未老金魚是等閑。世上幾多名將相，門前誰有此溪山。市樓晚日紅高下，客艇春波綠往還。人過小橋頻指點，全家都在畫圖間。
般若大神珠，分形萬億軀。塵塵彰妙體，剎剎盡毗盧。
一念周沙界，日用萬般通。湛然常寂滅，常展自家風。
峭格數年同野興，一官才罷共船歸。稻粱少飼教長瘦，羽翼無傷任遠飛。側耳聽吟侵靜燭，銜花作舞带斜暉。朝天萬里不將去，留伴高人向釣磯。
曾經別墅住行蹤，春浪和烟撼釣筒。共步幽亭連石蘚，寄眠靜榻带松風。秋來頻夢嶽雲白，別後應添鶴頂紅。又泛汴舟隨汴水，不堪南望思忡忡。
南嶽僧來共歎吁，風亭月榭已荒蕪。先生去世未十日，留伴高吟鶴亦徂。
天喪我良知，無言雙淚垂。惟求相見夢，永絕寄來詩。應有異人吊，從茲雅道衰。春風古原上，新塚草離離。
兩捧歌詩寄，公餘即展開。無時惟北望，何日逐南來。夢裏得芳草，笛中聞落梅。終朝一携手，江上有樓臺。
紀南南望水城寬，水色天光混一般。大抵江鄉足詩景，詠吟如把畫圖看。
不要三乘要祖宗，三乘不要與君同。君今欲會通宗旨，後夜猿啼在亂峰。
清和春尚在，歡醉日何長。谷鳥隨柯轉，庭花奪酒香。初晴巖翠滴，嚮晚樹陰凉。別有堪吟處，相留宿草堂。
嘉州山水地，二蜀最爲美。翠嶺疊峨眉，長瀾湧錦水。
釣舟浮淺瀨，岡舍晚重林。雲放千峰出，花藏一徑深。
俗遇臘辰持藥獻，吏逢衙日隔花參。耆宿因來問封部，竹籬西畔是雲南。
星移歲律應青陽，得奉羣英集玉堂。龍鳳雙飛觀御札，雲霞五色詠天章。禁林漸覺清風暖，仙界元知白日長。詔出紫泥封去潤，朝迴蓮燭賜來香。二篇稱奬恩尤重，萬國傳聞道更光。何幸微才逢盛事，願因史冊紀餘芳。
傍橋吟望漢陽城，山徧樓臺徹上層。犬吠竹籬沽酒客，鶴隨苔岸洗衣僧。疏鐘未徹聞寒漏，斜月初沈見遠燈。夜靜鄰船問行計，曉帆相與向巴陵。
清明時節出郊原，寂寂山城柳映門。水隔淡烟脩竹寺，路經疏雨落花村。天寒酒薄難成醉，地迥樓高易斷魂。回首故山千里外，別離心緒向誰言。
古觀重重遶翠微，杉松深處掩雙扉。雲生萬壑投龍去，海隔三山放鶴歸。花洞宴遊春日永，石壇朝禮曙星稀。每聽高論長生理，擬向塵中便拂衣。
獨携瓶錫欲春殘，深入終南路屈盤。萬象幽玄吟裏見，一心圓寂定中觀。翠微寺在杉松老，紫閣峰高水石寒。莫憑危欄臨北望，滿城烟草是長安。
戍樓烟自直，戰地雨長腥。
偶題巖石雲生筆，閑遶庭松露濕衣。
新霜染楓葉，皓月借蘆花。
廢宅寒塘水，荒墳宿草烟。
青帝已教春不老，素娥何惜月長圓。
浮花水入瞿塘峽，带雨雲歸越嶲州。
春歸萬年樹，月滿九重城。
開盡菊花秋色老，落殘桐葉雨聲寒。
少年牢落今何幸，叨遇君王問姓名。
杳杳烟蕪何處盡，摇摇風柳不勝垂。
江流嶓冢雨，路入漢家山。
山雲收雨半川晴。
少孤心易感。
清河詩客本賢良，惠我新吟六十章。格調宛同羅給事，功夫深似賈司倉。登山始覺天高廣，到海方知浪渺茫。好去蟾宮是歸路，明年應折桂枝香。
衡陽歸雁別重湖，銜到同人一紙書。忽見姓名雙淚落，不知消息十年餘。彩衣我已登黄閣，白社君猶葺舊居。南望荆門千里外，暮雲重疊滿晴虛。
揮毫文戰偶搴旗，待詔金華亦偶爲。白社遽當宗伯選，赤心旋遇聖人知。九霄得路榮雖極，三接承恩出每遲。職在臺司多少暇，親師不及舞雩時。
兩制職官三十客，自憐榮耀老萊衣。
又向靈臺飲福杯。
今年五十五，脚未蹋寸土。山河是眼睛，大海是我肚。
欲識曹溪旨，雲飛前面山。分明真實箇，不用別追攀。
道本無爲，法非延促。一念萬年，千古在目。月白風恬，山青水綠。法法現前，頭頭具足。祖意教意，非直非曲。要識廬陵米價，會取山前麥熟。
貞元重數莢，滕六劇霏花。漠漠初濡砌，皚皚欲聚沙。閭閻銀作界，宮闕玉爲家。調鼎慚鹽撒，霑溫覺絮加。瑞凝三殿瓦，欣動五雲車。冰柱撐茅屋，瓊枝擁翠華。微行停蹕警，冷漏靜街譁。具野曾無隗，磻溪豈問牙。公然門駐輦，那信室盤蝸。積素堪麟畫，飛黄想兔罝。一庭看曳練，十道趣宣麻。戎索籌先後，雄才辨等差。神威殷地軸，御指落天花。表賀甘朝穩，裴功敢夜誇。雪山行獻琯，早晚到星槎。
楮爲冠子布爲裳，吞得丹霞壽最長。混俗性靈常樂道，出塵風格早休糧。枕中經妙誰傳與，肘後方新自寫將。百尺松梢幾飛步，鶴棲枝上禮虛皇。
平生賦性愛觀瀾，今日登臨疊秀山。天錫卦爻分象外，地將圭笏出人間。昭州水遶孤城小，五嶺山高衆垤難。極目紫宸何處是，碧雲深處珮珊珊。
插空峭壁白雲迷，獨上高巔萬象低。一路接天連楚界，兩峰拔地鎮南夷。泉飛石澗遊魂冷，風捲松濤匹馬嘶。踏破層崖心未折，鳳凰山後鷓鴣啼。
憔悴榮華怯對春，寂寥宮殿鎖閒門。此身却羨宮中樹，不失芳時雨露恩。
背雲衝石出深山，淺碧泠泠一带寒。不獨有聲流出此，會歸滄海助波瀾。
日高鄰女笑相逢，慢束羅裙半露胸。莫向秋池照綠水，參差羞殺白芙蓉。
牢落畫堂空鎖塵，荒凉庭樹暗消春。豪家莫笑此中事，曾見此中人笑人。
十樣蠻牋出益州，寄來新自浣溪頭。老兄得此全無用，助爾添修五鳳樓。
悟解真空始壯年，兩朝供奉近爐烟。故鄉夢斷三湘遠，應制詩高四海傳。晴望野雲生紫閣，夜吟蘭燭滴花牋。應愁內殿徵書至，恐向東林負昔緣。
生凉好喚雞蘇佛，回味宜稱橄欖仙。
置酒向南宮，分明將將雄。指蹤爲第一，大國賞元戎。似續惟人傑，危忘盡狗功。賢哉垂儉德，千古仰清風。
下瞰虛空臨絕澗，上排烟霧倚山顛。四邊險絕無猿鳥，獨卧深雲三十年。
古星當崖映日間，年年常伴白雲閑。糇糧丹火何從出，四面無人見下山。
心意逍遥物莫知，山中山下識人稀。想君絕慮離塵土，不是王喬即令威。
花片已隨山下水，雲層虛鎖河中春。
詩狂直欲吞雲霧，酒渴何妨吸洞庭。
任重功餘屢乞辭，犯顔曾不避天威。朝回一體奎章下，携得天香滿袖歸。
三十年前學六韜，英名常得預時髦。曾因國難披金甲，不爲家貧賣寶刀。臂健尚嫌弓力軟，眼明猶識陣雲高。庭前昨夜秋風起，羞睹盤花舊戰袍。
二十年來訪道人，奔波寒暑備艱辛。誰知此日圓通會，便是今生出世因。爐里有丹欣得遇，法中無語幸相親。如何至訣容傳受，免向迷途强問津。
不是嶺頭携得事，豈從雞足付將來。自古聖賢皆若此，非吾今日爲君裁。
推真真無物，窮妄妄無形。返觀真與妄，真妄亦虛名。
波瀾靜處立身孤，氄雪攢霜腹轉虛。盡日灘頭延頸望，能銷大海幾多魚。
自恨無媒出嫁遲，老來方始遇佳期。滿頭白髮爲新婦，笑殺豪家年少兒。
詞場幾度讓長鞭，又向清朝賀九遷。品秩雖然殊此日，歲寒終不改當年。馳名早已超三院，侍直仍忻步八磚。今日相逢番自愧，閑吟對酒倍潸然。
避世一處士，傳家三詔書。
桄榔雨醉江城夜，橄欖風吟野驛秋。
樓臺舊地牛羊滿，宮殿遺基禾黍平。
島日斜明僧寺閣，汀雲低影客船窗。
水邊閑詠處，雲島月斜明。
烟光澹澹思悠悠，朝退還家懶出遊。靜坐最憐紅日永，新晴更助小園幽。砌苔點點青錢小，窗竹森森綠玉稠。賓友不來春又晚，眼看辜負一年休。
何事情懷鬰不開，爲思蓬閣謫仙才。通宵空有夢魂去，隔月更無篇詠來。夜室已聞啼蟋蟀，秋庭惟見長莓苔。清晨懶把菱花照，兩鬢如絲堪自咍。
朝退歸來只在家，詩書滿架是生涯。吟成拙句何人和，按得新聲沒處誇。夜景最憐蟾影潔，秋空時見雁行斜。望君偷暇來相訪，猶有東籬殘菊花。
遶東叢了遶西叢，爲愛叢叢紫閒紅。怨望乍疑啼曉霧，妖饒渾欲殢春風。香苞半綻丹砂吐，細朵齊開烈焰烘。病老情懷慢相對，滿欄應笑白頭翁。
暮春三月思依依，又到年年惜別時。暖逼流鶑藏密樹，香迷舞蝶戀空枝。海棠殘艷紅鋪地，蜀柳長條翠拂池。便是林亭微暑至，葛衣重喜趁凉披。
夜來微雨曉來風，春色都歸悵望中。楊柳带烟嚬細綠，牡丹和露泣殘紅。嬌鶑遶樹聲初老，野草連門路近通。韶景欲留留不住，西園悶殺雪髯翁。
溟濛烟景似江臯，靜賞何須郭外遨。點點暗滋花氣色，祁祁盡作麥脂膏。洗開玳瑁湘妃竹，裛損烟脂阿母桃。昨日君王倚欄看，東風吹濕赭黄袍。
逢丘深靜養疏慵，角枕斜欹數過鴻。萬事不關思想內，一心長在詠歌中。昂藏鶴貌無凡態，冷淡琴聲有古風。共說聖君偏注意，朝昏須作黑頭公。
小亭愁坐對殘陽，梧葉翻階片片黄。老去只添新悵望，病餘無復舊歡狂。四時奔速都如電，兩鬢凋疏總作霜。看取衰容今若此，有何情緒聽宮商。
聖主憐才古所稀，轉知吾道有光輝。特宣秘府羣仙會，教看遥空六出飛。痛飲不容停盞斝，冥搜各要鬭珠璣。仍聞中使傳中旨，須盡歡娛酩酊歸。
融融和氣滿亭臺，寂絕無人訪我來。忽喜貳卿篇詠至，如聞三島信音迴。偷閑旋要償詩債，減俸惟將買樹栽。春旦兩壺宣賜酒，一壺留著待君開。
衰病增加我斗諳，頭風目眩一般般。縱逢盃酒都無味，任聽笙歌亦寡歡。朝退便思親枕簟，客來多倦著衣冠。行行漸近懸車歲，轉恐君恩報答難。
楮冠仍用竹爲簪，隨分林亭自稱心。病裏亦難全斷酒，老來無柰更躭吟。閑行策杖青苔逕，靜坐移床綠樹陰。時有新詩寄何處，蓬丘仙客是知音。
滿朝清望更誰如，才略文章盡有餘。避寵怕聞調鼎鼐，愛閑專喜掌圖書。歌詩唱和心偏樂，勢利奔趨跡自疏。恰與宗兄性相近，好來城外卜鄰居。
茂陵詞客馬相如，貯蓄胸中萬卷餘。閑坐小齋惟看畫，旋分清俸只抄書。檻花灼灼韶光盛，庭竹森森翠影疏。晨入蓬山暮歸去，到歸多是閉門居。
心情休問近何如，冉冉浮生六十餘。抱病久無歡笑興，信緣慵答往還書。容顔也道隨年改，牙齒誰教斗頓疏。何處此身堪養老，萬安山下有村居。
行年已老擬何如，手植園林十畝餘。婢僕盡能修藥餌，兒孫親教讀經書。趨時徇俗誠爲拙，守道安身未必疏。惟望多情蓬島客，偷閑時訪野人居。
交朋相問興何如，不願家財有羨餘。一卷佛經心諳誦，七篇真誥手親書。榮名厚祿都來足，酒興詩情積漸疏。多謝營巢舊時燕，又依時節到貧居。
歷官從宦復何如，冒寵叨榮最有餘。五載濫批黄紙勑，半生曾典紫泥書。安民濟物才無取，報國酬恩志未疏。聖主憂邊心正切，若爲端坐自安居。
平生榮遇更誰如，竊位妨賢四紀餘。昔冠北門諸學士，今先南省六尚書。演綸豈有文章稱，調鼎仍慚績效疏。弭役銷兵恨無策，退朝長是閉門居。
息念忘懷心晏如，隨宜生計不求餘。汲泉自溉新栽竹，借本重添舊欠書。唯仰酒盃相慰暖，敢嗟容鬢漸凋疏。澄波橋北多嫌遠，少有交朋到我居。
清靜僧家亦未如，綠葵紅稻飽餐餘。逢人不喜談時事，養性惟便讀道書。來往自行三逕熟，過從每共四鄰疏。洛安郡裏東城下，一簇芳林是我居。
曾逢禪客話真如，福逐緣生信有餘。謝傅兒孫皆幹蠱，鄭家姬妾盡知書。穩辭高位身心泰，中立明庭勢利疏。只恐欲閑閑不得，絳騶重引入宸居。
流年流矢亦爭如，不覺春秋四十餘。鳳闕有恩殊未報，麟臺無德豈堪書。眼前僥倖將何稱，身外貪求本自疏。唯擬從今作閑計，白雲深處買山居。
野性從來只澹如，奉身求足不求餘。清風明月三間屋，赤軸黄籤一架書。午睡愛茶魚眼細，春餐費笋錦皮疏。比慚多病仍多告，猶擬分司洛下居。
羃羃濃雲勢未收，森森凉氣忽如秋。密籠芳樹飄何急，高卷疏簾看不休。咫尺莫聞人對語，逡巡已見水平流。此時遥憶諸君子，堪命棋枰與酒甌。
如蓬短髮不勝簪，筋力衰羸分所甘。清職美官皆徧歷，物情時態盡深諳。乘軒服冕身可用，嘯月吟風意尚躭。安得故人頻會面，一罇相對共醺酣。
一朝纔退掩衡門，如此爭能答聖恩。病質尚慚紆組綬，閑心惟擬泥琴樽。行雖策杖身無力，卧亦看書眼漸昏。蓬閣神仙轉疏我，近來曾不訪西園。
秘閣清虛地，深居好養賢。不聞塵外事，如在洞中天。日轉遲遲影，爐焚裊裊烟。應同白少傅，時復枕書眠。
秘閣清虛地，仙材稱此居。心輕萬鍾錄，性樂百王書。枕上漏聲近，窗前竹影疏。遲來稀見面，高興復何如。
秘閣清虛地，更無閑客過。身雖紆組綬，心若住烟蘿。架上羣書滿，階前敗葉多。知君自得意，其奈萬靈何。
秘閣清虛地，安然養道心。無人接高論，遇興恣閑吟。筆閣珊瑚架，冠欺玳瑁簪。蒼生待康濟，未用憶雲林。
秘閣清虛地，優賢最得宜。自持儒者行，徧受聖君知。道比朱弦直，心無暗室欺。宗兄雖暮齒，待看致雍熙。
地僻塵埃少，幽居一院清。自題花色號，暗記樹根莖。竹撼蕭疏影，松摇淅瀝聲。也知園圃少，隨分適閑情。
地僻塵埃少，豪家莫笑貧。林亭長在目，杖屨不離身。閱古書盈架，防譏粟滿囷。朝中及我者，能有幾何人。
地僻塵埃少，於身頗自安。望山秋閣迥，占月夜庭寬。四野霜纔殞，千林葉盡乾。凌晨入朝去，拂面曉風寒。
地僻塵埃少，閑門掩綠苔。長因五字至，暫得兩眉開。信步尋三逕，祛寒飲一盃。何曾問家計，散誕自堪咍。
地僻塵埃少，家貧顯靜南。門前多野景，牆外是精藍。美食身非稼，豐衣婦不蠶。因思寒餧者，飽暖自須慚。
老去心何用，題詩滿粉牆。空庭夜待月，靜室晝焚香。策杖閑尋水，移床卧向陽。自憐衰病者，雅稱住閑坊。
老去心何用，幽居似故林。移花初得地，種柳已成陰。減食餧饑犬，汲泉防渴禽。除營閑事外，兀兀任浮沈。
老去心何用，虛窗夏景凉。麥光鋪作簟，雪粉煮爲漿。竹徑時教掃，蔬畦不使荒。子孫何所遺，經史在南堂。
老去心何用，閑吟月正中。細香紅菡萏，疏影碧梧桐。鶴立莓苔逕，犬眠蘭菊叢。吾宗不我顧，幽興與誰同。
老去心何用，恬然守寂寥。有時思綠蟻，幾度換金貂。歲稔人情樂，天寒馬力驕。望君頻訪我，不必待書招。
滿檻妖饒甚，皆因暖律催。好憑鶑說意，不假蝶爲媒。带露羞容歛，隨風笑臉迴。去年觀始種，今日見齊開。熠熠燈千炷，熒熒火一堆。濃香蓋天與，碎葉是誰裁。旋爲除芳草，惟愁落綠苔。最宜含細雨，肯使撲輕埃。易賦詩盈軸，難辭酒滿盃。汲泉頻灌溉，買土更封培。銷得邀賓賞，堪教選地栽。醉吟翻悵望，行遶重徘徊。謾對鮮妍色，慚無綺麗才。自憐垂白叟，扶病看花來。
寶相爲嘉號，移根自蜀都。遠來還可重，他處更應無。嫩葉細裁綠，芳英勻抹朱。風流別花客，知道此花殊。
自喜身無事，閑吟適性情。欲依芳樹歇，更傍小欄行。地僻疏還往，年高倦送迎。臨軒瞑目坐，神思當時清。
自喜身無事，因行過寺牆。閑題僧舍壁，靜爇佛家香。竹戶蜘蛛掛，莎階蟋蟀藏。唱酬聊取樂，不覺又盈箱。
自喜身無事，論才拙復疏。五年陪稷禼，二紀接嚴徐。本是漁樵客，終慚鄒魯儒。溫衣飽食外，何必待盈餘。
自喜身無事，門庭草色連。前軒滿床月，後院一林烟。策杖困還歇，枕書慵更眠。稱家隨分過，何用苦忙然。
自喜身無事，乘春但種花。時時遊野墅，往往宿僧家。入竹新尋笋，燃鐺旋煮茶。趨朝十里路，來往不嫌賒。
爛熳海紅花，花中信殊異。萬朵壓欄干，一堆紅錦被。顔色燒人眼，馨香撲人鼻。宜哉富豪家，長近歌鍾地。對花花不語，憶君君不至。盡日惜穠芳，情懷有如醉。
謾栽花卉滿朱欄，爭似疏篁種百竿。長愛枕前聞淅瀝，乍欣窗外見檀欒。春來莫重和烟翠，歲晚應須带雪看。我得此君添一友，時時相對列盃盤。
北軒留得無多地，不種閑花種此君。寒檜老松堪接影，綠楊紅杏莫同羣。要添迂叟窗前景，特就山僧院裏分。更侍明年新笋出，亭亭必見勢凌雲。
久聞山僧寄書覓，今來□下白雲邊。不教凡草生叢畔，長喜清陰在眼前。忍把翠筠裁作簟，爭將迸笋截爲鞭。行吟坐對情無盡，只欠潺潺一道泉。
青青鬰鬰影疏疏，碧嶂移根到我居。爲愛綠陰時遣掃，恐傷新笋不教鋤。勾牽好鳥啼幽檻，摇擺清風上碧虛。栽得此君知有幸，入他仙客詠吟餘。
移得修篁带嫩苔，欲教相夾小桃開。何須一一依行種，但要疏疏滿檻栽。枝上掛衣閑就枕，影中鋪簟好持盃。蓬丘仙客偏憐爾，應爲幽叢數數來。
蒼翠一叢湘岸色，問僧求得不嫌多。重移砌畔新栽石，旋斸庭中舊種莎。誘引吟情終不盡，裝添野景更無過。明年新笋成林後，裊裊長竿拂樹柯。
春早移來漸漸芳，童兒盜笋最須防。清陰羃羃低籠檻，翠影森森半出牆。今對小窗殊不厭，長侵幽逕亦何妨。十篇嘉句形褒詠，多謝高才秘閣郎。
北就牆陰創小欄，小欄非窄亦非寬。何須渭水誇千畝，且對蕭齋種百竿。春笋屈盤穿砌出，夜枝交戛入窗寒。誰能携妓東山去，垂老區區學謝安。
等閑無客訪閑門，時訪閑門只有君。最喜舉觴吟綠篠，誰能騎馬詠紅裙。遮窗密影朝朝見，聒枕幽聲夜夜聞。更待明年漸滋盛，投林宿鳥定成羣。
一簇檀欒愛者多，朝昏賞翫意如何。北軒小檻方栽植，東觀新詩已詠歌。啼鳥戀枝長懶去，鄰僧爲爾數來過。叢邊若有東流水，堪看清陰照綠波。
日照清空火欲燃，須將酬唱强相牽。若無嘯月吟風侶，爭度流金鑠石天。簾卷小亭終少到，簟鋪深室亦難眠。如何偷得清凉樂，除却冥心學坐禪。
滿架詩書滿炷香，琴碁爲樂是尋常。誠知老去唯宜靜，自笑閑中亦有忙。腰下轉嫌金印重，眉間漸長白毫長。手栽園樹皆成實，引著兒孫旋摘嘗。
靜卧蓬山養道情，百司繁冗盡堪輕。窗前竹撼森疏影，樹杪蟬吟斷續聲。閑蹋綠莎芒作履，旋烹芳茗石爲鐺。料君難戀神仙境，重築沙堤走馬行。
新搆華居近禁城，旋栽松檜滿中庭。順風子細聞清漏，隔竹依稀見落星。萬乘異恩無路報，千年昌運此時丁。一軒明月誰爲伴，應共金昆醉復醒。
喜得君來慰我心，清歡何假酒頻斟。共窺鶴跡行苔逕，同聽鶑聲坐柳陰。蝴蝶遶欄飛又歇，薔薇壓架淺兼深。相留不用忙忙去，直待林梢夕照沈。
望高官重兩難儔，遇興裁詩許唱酬。鸞鳳羽翰歸碧落，神仙行止在丹丘。空庭引鶴閑臨水，遠樹驚蟬又報秋。唯說近來都不飲，夢魂無復醉鄉遊。
一簇林亭景象幽，葛巾芒屨恣優游。未饒榮啟歌三樂，不學張衡詠四愁。二品位高猶是忝，九天恩重若爲酬。儒生所得誰如我，豈復咨嗟雪滿頭。
濟時才略本縱橫，翻向文章振大名。政事堂中辭重位，圖書閣下養閑情。高高節行將誰比，的的襟懷向我傾。吟得新詩只相寄，心看軒冕一銖輕。
白公曾詠牡丹芳，一種鮮妍獨異常。眼底見伊真國色，鼻頭聞者是天香。朝含宿雨低垂淚，晚背殘陽暗斷腸。多病老翁爭奈向，寄詩遥問少年郎。
節辰纔過一陽生，草樹依依已有情。楊柳莫嫌凋舊葉，牡丹還喜動新萌。潜驚綠竹微添翠，暗覺幽禽漸變聲。從此日長天又暖，時時獨入小園行。
九重天子搆明堂，凡木那堪作棟梁。生世固非賢者出，佐時空遇帝圖昌。略無聲望朝廷重，寧有功名史冊芳。羅列兒孫共爲壽，老年難訴滿金觴。
憶昔詞場共著鞭，當時鶑谷喜同遷。關河契闊三千里，音信稀疏二十年。君遇已知依玉帳，我無才藻步花磚。時情人事堪惆悵，天外相逢一泫然。
十年衣染帝鄉塵，蹤迹仍傳活計貧。高掇桂枝曾遂志，假拖藍綬至終身。侯門寂寞非知己，澤國悽惶似旅人。今已嚮公墳畔過，不勝懷抱暗酸辛。
七歲神童古所難，賈家門戶有衣冠。十人科第排頭上，五部經書誦舌端。見榜不知名字貴，登筵未識管弦歡。從今穩上青雲去，萬里誰能測羽翰。
幼携書劍別湘潭，金榜標名第十三。昔日聲塵喧洛下，近年詩價滿江南。長爲邑令情終屈，縱處曹郎志未甘。莫學馮唐便休去，明君晚事未爲慚。
玉堂四字重千金，宸翰親揮賜禁林。地望轉從今日貴，君恩無似此時深。宴回上苑花初發，麻就中宵月未沈。衣惹御香拖瑞錦，筆宣皇澤灑春霖。院門不許閑人入，仙境寧教外事侵。我直承明踰二紀，臨川實動羨魚心。
詞筆淩雲正後生，安貧守道住神京。昔年南國無虛譽，今日終朝有令名。楊柳岸邊揮袂去，木蘭舟裏載書行。琴堂莫作多時計，碧落方開萬里程。
峴山亭畔紅妝女，小筆香牋善賦詩。顔貌共推傾國色，篇章皆是斷腸辭。便牽魂夢從今日，得見嬋娟在幾時。千里關河萬重意，夜深無睡暗尋思。
疏簾摇曳日輝輝，直閣深嚴半掩扉。一院有花春晝永，八方無事詔書稀。樹頭百囀鶑鶑語，梁上新來燕燕飛。豈合此身居此地，妨賢尸祿自知非。
胎化仙禽性本殊，何人携爾到京都。因加美號爲仙客，稱向閑庭伴野夫。警露秋聲雲外影，翹沙晴影月中孤。青田萬里終歸去，暫處鷄羣莫歎吁。
巨石來從十八盤，離宮複道滿千山。不因封禪窮民力，漢祖何緣便入關。
子晉棲霞境，高高出世埃。直疑天上去，歸認下雲來。銀漢星辰近，金庭洞府開。遲明欲回首，更上降真臺。
布裘藜杖鹿胎冠，散率身如不在官。晝枕靜欹無遠夢，秋窗閑坐有微寒。
秘殿深嚴聖語溫，十年前是一乾坤。孤臣林壑殺生在，帝里金湯舊業存。舜殿南風難解慍，漢陵西望欲銷魂。年年此日無窮恨，風雨瀟瀟獨閉門。
丹青史筆敢虛張，功德巍然軼漢唐。奠玉五回朝上帝，御樓三度納降王。
孝義冠鄉閭，門多長者車。歲收千頃稻，家貯一樓書。待客開新酒，留僧煮嫩蔬。三公老且病，無暇訪山居。
南望鄉閭隔楚雲，歸心迢遞更紛紜。何因得共飛帆上，細看長江濯錦文。
水光先見月，露氣早知秋。
微臣自愧頭如雪，也向鈞天侍玉皇。
傷禽再展凌雲翼，枯木重爲犯斗槎。
三載經綸棲鳳閣，五年提筆直鰲宮。
詩題：原無題首句：微臣自愧頭如雪，也向鈞天侍玉皇。
詩題：贈正惠公端首句：憶昔僦居明德坊。
（劉瑛整理）。
赴郡逢秋節，晨征思爽然。過橋猶見月，臨水忽聞蟬。野色藏溪樹，香風撼渚蓮。此行君得意，千里獨摇鞭。
欲識豐年兆，揚鬐勢漸浮。只應同在藻，無復畏吞鉤。去水非居轍，爲祥勝躍舟。須知明聖代，涵泳杳難儔。
數峰嵐翠朝昏見，一徑莓苔出入疏。宗炳不離廬嶽社，戴逵原在剡州居。籬邊舊種千竿竹，架上新添百帙書。弟侄一科雙折桂，不勞人問道何如。
門前綠樹無啼鳥，庭下蒼苔有落花。聊與東君論箇事，十分春色屬誰家。
心閒增道氣，忍事敵災屯。謹言終少禍，節儉勝求人。
金斝又聞泛，玉山還報頹。莫教更漏促，趁取月明迴。
揚子江頭浪最深，行人到此盡沉吟。他時若向無波處，還似有波時用心。
不知何處好消憂，公退携壺即上樓。職事久參侯伯幕，夢魂長遶帝王州。黄山嚮晚盈軒翠，黟水含春繞郡流。遥想玉堂多暇日，花時誰伴出城遊。
僻居惟愛近林泉，幽徑閒園任蘚連。向竹掩扉隨鶴息，就溪安石學僧禪。古琴带月音聲正，山果經霜氣味全。多謝故交憐樸野，隔雲時復寄佳篇。
遠岫當軒列翠光，高僧一衲萬緣忘。碧松影裏地長潤，白藉花中水亦香。雲自雨前生凈石，鶴于鐘後宿長廊。遊人戀此吟終日，盛暑樓臺早有凉。
公退琴堂動逸懷，閒披烟靄訪微才。馬嘶窮巷蛙聲息，轍到衡門草色開。風引柳花當坐起，日將林影入庭來。滿齋塵土一床蘚，多謝從容水飯回。
去去天涯無定期，瘦童羸馬共依依。暮烟江口客來絕，寒葉嶺頭人住稀。带雪野風吹旅思，入雲山火照行衣。釣臺吟閣滄洲在，應爲初心未得歸。
疊巘層峰坐可觀，枕門流水更潺湲。曉鐘聲徹洞溪遠，夏木影籠軒檻寒。幽徑乍尋衣屨潤，古堂頻宿夢魂安。因嗟城郭營營事，不得長遊空鬢殘。
一入仙山萬慮寬，夜深寧厭倚虛欄。鶴和雲影宿高木，人带月光登古壇。芝朮露濃溪塢白，薜蘿風起殿廊寒。更陪羽客論真理，不覺初鐘叩曉殘。
長羨閒居一水湄，吟情高古有誰知。石樓待月橫琴久，漁浦經風下釣遲。僻塢落花多掩徑，舊山殘燒幾侵籬。松門別後無消息，早晚重應躡屐隨。
門巷秋歸更寂寥，雨餘閒砌委蘭苗。夢迴月夜蟲吟壁，病起茅齋藥滿瓢。澤國舊遊關遠思，竹林前會負佳招。身名未立猶辛苦，何許流年晚鬢凋。
白雲峰下古溪頭，曾與提壺爛熳遊。登閣共看彭蠡水，圍爐相憶杜陵秋。棋玄不壓通高品，句妙多容隔歲酬。別後相思時一望，暮山空碧水空流。
弱柳風高遠漏沈，坐來難便息愁吟。江城雪盡寒猶在，客舍燈孤夜正深。塵土積年粘旅服，關山無處寄歸心。此時遥羨閒眠侶，靜掩雲扉卧一林。
舊隠匡廬一草堂，今聞携策謁吾皇。峽雲難卷從龍勢，古劍終騰出土光。開翅定期歸碧落，濯纓寧肯問滄浪。他時得意交知仰，莫忘裁詩寄釣鄉。
竹翠苔花遶檻濃，此亭幽致詎曾逢。水分林下清泠派，山峙雲間峭峻峰。怪石夜光寒射燭，老杉秋韻冷和鐘。不知來往留題客，誰約重尋蓮社蹤。
幾日區區在遠程，晚烟林徑喜相迎。姿容雖有塵中色，巾屨猶多嶽上清。野石靜排爲坐榻，溪茶深煮當飛觥。留連話與方經宿，又欲携書別我行。
別手應難及此精，須知攢簇自心靈。始於毫末分諸國，漸見圖中列四溟。關路欲伸通楚勢，蜀山俄聳入秦青。筆端盡現寰區事，堪把長懸在戶庭。
束書辭我下重巔，相送同臨楚岸邊。歸思幾隨千里水，離情空寄一枝蟬。園林到日酒初熟，庭戶開時月正圓。莫使蹉跎戀疏野，男兒酬志在當年。
匹馬嘶風去思長，素琴孤劍稱戎裝。路塗多是過殘歲，杯酒無辭到醉鄉。雲傍水村凝冷片，雪連山驛積寒光。毘陵城下饒嘉景，回日新詩應滿堂。
碧洞幽巖獨息心，時人何路得相尋。養生不說憑諸藥，適意惟聞在一琴。石徑掃稀山蘚合，竹軒開晚野雲深。他年功就期飛去，應笑吾徒多苦吟。
閒步秋光思杳然，荷藜因共過林烟。期收野藥尋幽路，欲採溪菱上小船。雲吐晚陰藏霽岫，柳含餘靄咽殘蟬。倒尊盡日忘歸處，山磬數聲敲暝天。
五老雲中勤學者，遇時能不困風塵。束書西上謁明主，捧檄南歸慰老親。別館友朋留醉久，去程烟月入吟新。莫因官小慵之任，自古鸞棲有異人。
功績精妍世少倫，圖時應倍用心神。不知草木承何異，但見江山長带春。雲勢似離巖底石，浪花如動岸邊蘋。更疑獨泛漁舟者，便是其中舊隠人。
積靄沈諸壑，微陽在半峰。
碧雲高價徹天涯，珪璧清無一點瑕。雙闕再承新雨露，三吳重賞舊烟霞。水軒散味朝賢句，松院分嘗御府茶。聞說赤城終未見，畫圖何日寄京華。
北闕重旌表，西齋盛討論。高陽旬爽里，通德鄭玄門。選勝開松院，憑幽敞竹軒。靈泉飛洞壑，花樹蔽郊原。露滴棲松鶴，風傳隔嶺猿。庭蘭香醉步，山月冷吟魂。客愛清塵慮，僧憐避俗喧。幾時清賞玩，嘯詠與琴樽。
膽怯何由戴鐵冠，祗緣昭代奬孤寒。曲肱未遂違前志，直指無聞是曠官。三署每傳朝客說，五溪閑憑郡樓看。祝君早得文場雋，况值天階正舞干。
蝶散鶑啼尚數枝，日斜風定更離披。看多記得傷心事，金谷樓前委地時。
別夢依依到謝家，小廊迴合曲闌斜。多情只有春庭月，猶爲離人照落花。
酷憐風月爲多情，還到春時別恨生。倚柱尋思倍惆悵，一場春夢不分明。
戍樓吹角起征鴻，獵獵寒旌背晚風。千里暮烟愁不盡，一川秋草恨無窮。山河慘澹關城閉，人物蕭條市井空。只此旅魂招未得，更堪回首夕陽中。
客離孤館一燈殘，牢落星河欲曙天。雞唱未沈函谷月，雁聲新度灞陵烟。浮生已悟莊周蝶，壯志仍輸祖逖鞭。何事悠悠策羸馬，此中辛苦過流年。
空江浩蕩景蕭然，盡日菰蒲泊釣船。青草浪高三月渡，綠楊花撲一溪烟。情多莫舉傷春目，愁極兼無買酒錢。猶有漁人數家住，不成村落夕陽邊。
暖風芳草竟芊綿，多病多愁負少年。弱柳未勝寒食雨，好花爭奈夕陽天。溪邊物色堪圖畫，林畔鶑聲似管弦。獨有離人開淚眼，强憑杯酒亦潸然。
烟郭遥聞向晚雞，水平舟靜浪聲齊。高林带雨楊梅熟，曲岸籠雲謝豹啼。二女廟荒汀樹老，九疑山碧楚天低。湘南自古多離怨，莫動哀吟易慘悽。
秋風丹葉動荒城，慘澹雲遮日半明。晝夢却因惆悵得，晚愁多爲別離生。江淹彩筆空留恨，莊叟玄譚未及情。千古怨魂銷不得，一江寒浪若爲平。
征帆初挂酒初酣，暮景離情兩不堪。千里晚霞雲夢北，一洲霜橘洞庭南。溪風送雨過秋寺，磵石驚龍落夜潭。莫把羈魂弔湘魄，九疑愁絕鎖烟嵐。
六街晴色動秋光，雨霽憑高只易傷。一曲晚烟浮渭水，半橋斜日照咸陽。休將世路悲塵事，莫指雲山認故鄉。回首漢宮樓閣暮，數聲鐘鼓自微茫。
暫到高唐曉又還，丁香結夢水潺潺。不知雲雨歸何處，歷歷空留十二山。
碧戶扃魚鎖，蘭窗掩鏡臺。落花疑悵望，歸燕自裴回。詠絮知難敵，傷春不易裁。恨從芳草起，愁爲晚風來。衣惹湘雲薄，眉分楚岫開。香濃眠舊枕，夢好醉春杯。小障明金鳳，幽屏點翠苔。寶箏橫塞雁，怨笛落江梅。卓氏仍多酒，相如正富才。莫教琴上意，翻作鶴聲哀。
香清粉澹怨殘春，蝶翅蜂鬚戀蕊塵。閒倚晚風生悵望，靜留遲日學因循。休將薜荔爲青瑣，好與玫瑰作近鄰。零落若教隨暮雨，又應愁殺別離人。
雨微微，烟霏霏，小庭半坼紅薔薇。鈿箏斜倚畫屏曲，零落幾行金雁飛。蕭關夢斷無尋處，萬疊春波起南浦。凌亂楊花撲繡簾，晚窗時有流鶑語。
空塘水碧春雨微，東風散漫楊柳飛。依依南浦夢猶在，脈脈高唐雲不歸。江頭日暮多芳草，極目傷心烟悄悄。隔江紅杏一枝明，似玉佳人俯清沼。休向春臺更迴望，銷魂自古因惆悵。銀河碧海共無情，兩處悠悠起風浪。
風透疏簾月滿庭，倚欄無事倍傷情。烟垂柳带纖腰軟，露滴花房怨臉明。愁逐野雲銷不盡，情隨春浪去難平。幽窗謾結相思夢，欲化西園蝶未成。
雨溟溟，風泠泠，老松瘦竹臨烟汀。空江冷落野雲重，村中鬼火微如星。夜驚溪上漁人起，滴瀝篷聲滿愁耳。子規叫斷獨未眠，罨岸春濤打船尾。
交趾同星坐，龍泉佩斗文。燒香翠羽帳，看舞鬰金裙。鷁首衝瀧浪，犀渠拂嶺雲。莫教銅柱北，祗說馬將軍。
日暮秋風吹野花，上清歸客意無涯。桃源寂寂烟霞閉，天路悠悠星漢斜。還似世人生白髮，定知仙骨變黄芽。東城南陌頻相見，應是壺中別有家。
檻外有天皆在照，望中無物敢潛行。
大道貴知止，昔賢稱二疏。今來我季方，退身茲有餘。瀟灑去桎梏，放蕩狎樵漁。疏泉離遠竇，鑿石構層廬。溪禽拂窗牖，山花滿庭除。寒藤繫舴艋，碧潭澄素舒。睹茲塵𡏖外，始見仁智居。痛哉方散適，溘然歸丘墟。恨不同老彭，其樂永只且。自古千祿輩，知進不知退。立事名雖揚，全身理何昧。茂先賦鷦鷯，體物知顯晦。一旦禍自速，臨刑無以對。李斯戀富貴，下包周身智。及憶東門犬，已棄咸陽市。平子著歸田，淵明捨彭澤。後來區區人，誰復挂書冊。我喜從今云，吾宗有逋客。山號查公山，嵽嵲雲漢間。山下查公塚，溪聲長潺潺。高臺好悵望，絕磴堪躋攀。他年謝簪紱，永此繼閑閑。
黄鶴何年去杳冥，高樓千載倚江城。碧雲朝卷四山景，流水夜傳三峽聲。柳暗西州供騁望，草芳南浦徧離情。登臨一晌須回首，看却鄉心萬感生。
春風駘蕩吹人衣，殘絲罥花曳空飛。閒愁十丈斷不得，雄蜂雌蝶相因依。高樓夾路凌雲起，瑣窗鸞柱彈流水。鶑聲啼老楊柳烟，香夢濛濛隔千里。
行似針氈動，卧似栗裘圓。莫欺如此大，誰敢便行拳。
道格何曾格，言糊又不糊。渾身總是眼，還解識人無。
久久終須要，而今未要君。有時閑憶著，大是要知聞。
與虱都來不較多，㩧挑筋鬭大婁羅。忽然管著一藍子，有甚心情那你何。
當塗當塗見，蕪湖蕪湖見。八月十五夜，一似沒柄扇。
蟬眼龜形脚似蛛，未嘗正面向人趨。如今飣在盤筵上，得似江湖亂走無。
倒排雙陸子，稀插碧牙籌。既似柿牛妳，又如鈴馬兜。鼓搥并㩧箭，直是有來由。
一夜小園開似雪。
萬國未得雨，孤雲猶在山。
嫚侮羣豪誇大度，可憐容得辟陽侯。
八珍一箸千金價，往往精庖賤惠文。莫道形模大剛拙，剖珠也解獻殷勤。
一箭不中鵠，五湖歸釣魚。
却下烏臺建隼旟，侯封歸去襲龍舒。嚴霜尚滿辭天闕，甘雨看隨入境車。
千里陵陽同陝服，鑿門胙土寄親賢。曙烟已別黄金殿，晚照重登白玉筵。江上浮光宜雨後，郡中遠岫列窗前。天心待報期年政，留與工師播管弦。
正是花時節，思君寢復興。市沽終不醉，春夢亦無憑。嶽面懸清雨，河心走濁冰。東門一條路，離恨正相仍。
憶見萌芽日，還憐合抱時。舊歡如夢想，物態暗還移。素豔今無幾，朱顔亦自衰。樹將人共老，何暇更悲絲。
託植經多稔，頃筐向盛時。枝條雖已故，情分不曾移。莫向階前老，還同鏡裏衰。更應憐墮葉，殘吹挂蟲絲。
人物同遷謝，重成念舊悲。連華得瓊玖，合奏發塤篪。餘枿雖無取，殘芳尚獲知。問君何所似，珍重杜秋詩。
悠悠往古繼來今，天地無窮照孔林。兩到金絲堂下拜，門生無負百年心。
張鴻詩在楞伽峽，韓愈碑留燕喜亭。
今年六十七，老病隨緣且遣日。今年記却來年事，來年記著今朝日。
白銀世界金色身，情與非情共一真。明暗盡時俱不照，日輪午後示全身。
一言截斷千江口，萬仞峰前始得玄。
萬里神光都一照，誰人敢並日輪齊。
同呼碧嶂前，已是十餘年。話別非容易，相逢不偶然。多爲詩酒役，早免利名牽。幸有歸真路，何妨學上玄。
詩酒獨游寺，琴書多寄僧。
移檜托禪子，携家上赤城。拂琴天籟寂，欹枕海濤生。雪白寒峰晚，鳥歌春谷晴。又聞求桂楫，載月十洲行。
何人見植初，老對梵王居。山鬼暗栖托，樵夫難破除。聲高秋漢迥，影倒月潭虛。盡日無僧繞，清風長有餘。
琪木扶疏繫辟邪，麻姑夜宴紫皇家。銀河旌節摇波影，珠閣笙簫吸月華。翠鳳引游三島路，赤龍齊別五雲車。星稀猶倚虹橋立，擬就張騫搭漢槎。
神仙風格本難儔，曾從前皇翠輦游。紅躑躅繁金殿暖，碧芙蓉笑水宮秋。寶車鈿剝陰塵覆，錦帳香消畫燭幽。一旦色衰歸故里，月明猶夢按梁州。
高奇一百篇，見造化工全。積思游滄海，冥搜入洞天。神珠迷罔象，瑞玉匪雕鑴。休嘆不得力，離騷千古傳。
圓塘綠水平，魚躍紫蒓生。要路貧無力，深村老退耕。犢隨原草遠，蛙傍塹籬鳴。撥棹茶川去，初逢穀雨晴。
吟高鄙俗流，傲逸訪巢由。古寺尋僧飯，寒巖衣鹿裘。園桃山鼠嚙，崖蜜獵人偷。遂這箇清性，浮生不苟求。
高卧白雲鄉，崖泉對閣凉。守貧無屬道，多病數求方。耕犢驚雷斃，寒蕪入圃荒。如何帝未夢，吟苦頂鋪霜。
雲穿搗藥屋，雪壓釣魚船。
松風吹髮亂，巖溜濺碁寒。
圭竇先知曉，盆池別見天。
詩題：酬皇甫冉西陵見寄詩：西陵潮已漏，島嶼沒中流。越客依風水，相看南渡頭。寒光生極浦，暮雪映滄州。何事揚帆去，空驚海上鷗。
又是春殘也，如何出翠帷。落花人獨立，微雨燕雙飛。寓目魂將斷，經年夢亦非。那堪嚮秋夕，蕭颯暮蟾輝。
又是秋殘也，無聊意若何。客程江外遠，歸思夜深多。峴首飛黄葉，湘湄走白波。仍聞漢都護，今歲合休戈。
病卧瘴雲間，莓苔漬竹關。孤吟牛渚月，老憶洞庭山。壯志潛消盡，淳風竟未還。今朝忽相遇，執手一開顔。
風高弓力大，霜重角聲干。
客帆來異域，別島落蟠桃。
寒清萬國土，冷鬭四維根。
漏光殘井甃，缺影背山椒。
萬木殘秋裏，孤舟半夜猿。
因尋買珠客，誤入射猿家。
何處殘春夜，和花落古宮。
孤舟半夜雨，上國十年心。
獨夜思君切，無人知此情。滄洲歸未得，華髮別來生。孤館木初落，高空月正明。遠書多隔歲，猶念沒前程。
草疊到孤頂，身齊高鳥翔。勢疑撞翼軫，翠欲滴瀟湘。雲濕幽崖滑，風梳古木香。晴空聊縱目，杳杳極窮荒。
拂塵開素匣，有客獨傷時。古調俗不樂，正聲君自知。寒泉出澗澀，老檜倚風悲。縱有來聽者，誰堪繼子期。
三千功滿輕升去，留得山前舊隠基。但見白雲長掩映，不知浮世幾興衰。松梢風觸霓旌動，棕葉霜沾鶴翅垂。近代無人尋異事，野泉噴月瀉秋池。
韶也命何奇，生前與世違。貧棲古梵剎，終著舊麻衣。雅句僧抄遍，孤墳客吊稀。故園今孰在，應見夢中歸。
伴行唯瘦鶴，尋寺入深雲。
江城賣藥常將鶴，古寺看碑不下馿。
前賢功及物，禹後杳難儔。不及古今色，平分南北流。寒衝山影岸，清繞荻花洲。盡是朝宗去，潺湲早晚休。
稚子出看莎徑沒，漁翁來報竹橋流。
踪跡未辭鴛鷺客，夢魂先到鷓鴣村。
佛法詩名誰更繼，未聞隨分謁侯王。洗盂秋澗日華動，搗藥夜堂雲氣香。苔蘚亂青封疊石，杉松濃影過空牆。若非火嶽□□地，那得吾師住久長。
湖南雖不就卑官，高卧深雲道自安。病起坐當秋閣迥，酒醒吟對夜濤寒。爐中藥熟分僧服，榻上琴閑借我彈。幸遇清朝有良鑒，退身爭忍似方干。
駿馬機前異，遊人肘後懸。既參雲外客，試爲老僧看。
雪嶺梅花綻，雲洞老僧驚。
平原翠削萬瓊瑰，頓轡塵沙眼暫開。文網牽人寧底急，未妨特特看山來。
地連錦野東西去，水接朱川次第來。
石壓木斜出，岸懸花倒生。
到處聞人乞篆蹤，學來年久有深功。墨池闊類湘江水，筆塚高齊太華峰。金錫罷飛新解虎，鐵盂收掌舊降龍。知師吟戀烟村景，不肯迴頭望九重。
寶書驚絕耀天章，飛白親題賜玉堂。瑞彩上騰流素月，朗河下注映丹牆。鶴盤吳嶼雙翎健，鵲顧雕陵巨翼長。遊霧半收懸組練，輕雲斜拂駐鸞皇。墨池併獲三奇寶，翠琰俱生五色光。陪讌禁林知有幸，叩頭遥祝萬年觴。
知有英儒伯始孫，聚書講學賁邱園。征搜合副來賢詔，旌表宜題遍德門。舉族爲人俱孝弟，深幽何草不蘭蓀。小冠子夏來相示，詩版因憑寄竹軒。
誰似金華楊學士，十聯詩在御屏間。
百花將盡牡丹坼，十雨初晴太液春。
宿雨一番蔬甲拆，春山幾處茗旗香。ff。
雲隠秋鴻水隠魚，相思難得惠休書。遥聞養性棲蓮岳，不肯携筇入帝都。金殿聖緣應未斷，玉堂知己漸凋疏。何人曾得陪高論，頭戴神羊馬大夫。
溪山盡日行，方聽遠鐘聲。入院逢僧定，登樓見月生。露垂羣木潤，泉落一巖清。此景關吾事，通宵寐不成。
先生雙鬢華，深谷卧雲霞。不伐有巢樹，多移無主花。石泉春釀酒，松火夜煎茶。因問山中事，如君有幾家。
春至衡陽雁，思歸塞路長。汀洲齊奮翼，霄漢共成行。雪盡翻風暖，寒收度月凉。直應到秋日，依舊返瀟湘。
春江多去情，相去枕長汀。數雁別湓浦，片帆離洞庭。雨餘沙草綠，雲散岸峰青。誰共觀明月，漁歌夜好聽。
古今傳此嶺，高下勢崢嶸。安得青山路，化爲平地行。蒼苔留虎跡，碧樹障溪聲。欲過一回首，踟躕無限情。
甌閩在天末，此去整行衣。久客逢春盡，思家冒暑歸。海雲添晚景，山瘴滅晴暉。相憶吟偏苦，不堪書信稀。
深山宜避暑，門戶映嵐光。夏木蔭溪路，晝雲埋石床。心源澄道靜，衣葛蘸泉凉。算得紅塵裏，誰知此興長。
渡口樹冥冥，南山漸隠青。漁舟歸舊浦，鷗鳥宿前汀。靜榻懸燈坐，閒門對浪扃。相思頻到此，幾番醉還醒。
蹉跎春又晚，天末信來遲。長憶分携日，正當摇落時。獨遊饒旅恨，多事失歸期。君看前溪樹，山禽巢幾枝。
負琴兼杖藜，特地過巖西。已見竹軒閉，又聞山鳥啼。長松寒倚谷，細草暗連溪。久立無人事，烟霞歸路迷。
世路爭名利，深山獨結茅。安情自得所，非道豈相交。百尺松當戶，千年鶴在巢。知君於此景，未欲等閒拋。
聞罷城中講，來安頂上禪。夜燈明石室，清磬出巖泉。欲訪慚多事，相思恨隔年。終期息塵慮，接話虎溪邊。
閒來南渡口，迤邐看江楓。一路波濤畔，數家蘆葦中。遠汀排晚樹，深浦漾寒鴻。吟罷慵回首，此情誰與同。
谷口何時住，烟霞一徑深。水聲離遠洞，山色出疏林。雪彩從沾鬢，年光不計心。自言人少到，猶喜我來尋。
僧話磻溪叟，平生重赤松。夜堂悲蟋蟀，秋水老芙蓉。吟坐倦垂釣，閒行多倚筇。聞名來已久，未得一相逢。
掩關苔滿地，終日坐騰騰。暑氣冷衣葛，暮雲催燭燈。寂寥知得趣，疏懶似無能。還憶舊遊否，何年別杜陵。
曾於塵埃望，此景在烟霄。巖靜水聲近，山深暑氣遥。杖藜青石路，煮茗白雲樵。寄語爲郎者，誰能訪寂寥。
擁錫南遊去，名香幾處焚。別來無遠信，多恐在深雲。好月曾同步，幽香省共聞。相思不相見，林下葉紛紛。
久與鄉關阻，風塵損舊衣。水思和月泛，山憶共僧歸。林想添鄰舍，溪應改釣磯。弟兄無苦事，不用別庭闈。
新秋初雨後，獨立對遥山。去鳥望中沒，好雲吟裏還。長年慚道薄，明代取身閒。從有西征思，園林懶閉關。
舊山臨海色，歸路到天涯。此別各多事，重逢是幾時。江行晴望遠，嶺宿夜吟遲。珍重南方客，清風失所思。
偶愛春山在，因循值暑時。風塵非所願，泉石本相宜。坐久松陰轉，吟餘蟬韻移。自慚疏野甚，多失故人期。
深居少往還，卷箔早秋間。雨灑吟蟬樹，雲藏嘯狖山。炎蒸如便退，衣葛亦堪閒。靜坐得無事，酒卮聊暢顔。
孑然南越去，替爾畏前程。見說路歧嶮，不通車馬行。瘴烟迷海色，嶺樹带猿聲。獨向山家宿，多應鄉思生。
咫尺東溪路，年來偶訪遲。泉聲迷雨夜，花片落空枝。石徑逢僧出，山床見鶴移。貧齋有琴酒，曾許月圓期。
秋風楚江上，送子話遊遨。遠水宿何處，孤舟春夜濤。浦雲沈雁影，山月照猿嗥。莫爲饑寒苦，便成名利勞。
烟霞多放曠，吟嘯是尋常。猿共摘山果，僧鄰住石房。躡雲雙屐冷，採藥一身香。我憶相逢夜，松潭月色凉。
浮世況多事，飄流每嘆君。路岐何處去，消息幾時聞。吟裏落秋葉，望中生暮雲。孤懷誰慰我，夕鳥自成羣。
別業五湖上，春殘去路賒。還尋舊山水，重到故人家。門徑掩芳草，園林落異花。君知釣磯在，猶喜有生涯。
高樓臨古岸，野步晚來登。江水因寒落，山雲爲雪凝。遠村雖入望，危檻不堪憑。親老未歸去，鄉愁徒自興。
草堂南澗邊，有客嘯雲烟。掃葉林風後，拾薪山雨前。野橋通竹徑，流水入芝田。琴月相親夜，更深戀不眠。
方袍紫染出彤庭，久在林泉養性靈。無事撓心長見醉，有名傳世不曾醒。多年別我頭先白，此日逢師眼倍青。記得上都相會否，夜飛杯篆老君經。
千峰夾一徑，一徑花枕泉。聽泉復看花，行到鍾山前。古寺雲生屋，高僧月伴禪。自慚留一宿，匹馬又朝天。
沿溪復踐雲，雲邊訪道人。水聲齊入耳，山色來遶身。聞君話經濟，使我開精神。少微星在此，飛詔何因循。
清風不見面，白汗如波流。走來君洞裏，雲樹冷颼颼。更瀉葡萄綠，千杯沃倒愁。魂疑更回首，殘熱又爲讎。
蜀中何物靈，有竹慈爲名。一叢闊數步，森森數十莖。長莖復短莖，枝葉不崢嶸。去年筍已長，今年筍又生。高低相倚頼，渾如長幼情。孝子侍父立，順孫隨祖行。慈愛必孝順，根枝信天成。吾聞唐之人，孝行常忻忻。鄆州張公藝，九世同一門。大帝聞其名，衡茅降至尊。馮宿丱歲時，隨父廬祖墳。父子相隨孝，靈芝特地春。北海呂元簡，四世爲家主。以至牛馬羊，異母皆相乳。虞鄉董恭直，鞠養諸孤遺。鴝鵒與鴉鵲，同巢而共枝。孝行動天地，鳥獸皆隨時。又聞猓然獸，死不相棄離。{蜳攵}𧍪與鮫魚，子母長相隨。獸面而人心，此獸信有之。獸心而人面，其人誠可悲。李鈞爲侍御，棄母在溫州。母因殍餓死，甘旨何悠悠。光祿李玕者，亦是斯人流。有母不侍養，異居經千秋。唐家法網寬，貸死流遐陬。崔湜爲侍郎，天子賜瓜香。携歸與愛妾，老母不得嘗。一旦惡貫盈，殺之於路傍。越公鍾紹京，至孝何殊常。少時得果瓜，先解進高堂。長大遇玄宗，榮華不可當。孝者名常新，逆者污人倫。人既不如竹，乃是一埃塵。夫爲人子者，莫若事尊親。夫爲人父者，莫若教兒孫。積善與行孝，可以立其身。我願移此竹，栽於率土濱。使彼行人見，皆爲慈孝人。樵童見此竹，且莫伐爲薪。
能爲孝義復爲文，惟有君家事漸新。旌表已迎金殿敕，子孫常宴杏園春。親情廣闊追隨大，鼓笛喧勝嫁娶頻。更置書堂書萬卷，不辭延待四方人。
去來無蹤跡，大塊一飛塵。
夜聞磧外鈴聲苦，曉聽城頭畫角哀。不是感恩心似鐵，誰人肯向此間來。
僧門奇士有英公，篆隸高能世莫窮。五色彩毫傳夢寐，三乘真諦達虛空。賜衣深染函關上，寵號光呼柰苑中。幸對風情添逸趣，好陪清話在蓮宮。
千尋練带新安水，萬仞花屏問政山。自少雲霞居物外，不多塵土到人間。壺懸仙島吞舟罷，椀浸星宮沈水閑。寶籙篋垂金縷带，絳囊絳鎖玉連環。靜張棋勢鋪還打，默考仙經補又刪。床並葛鞋寒兔伏，窗橫檉几老龍跧。溪童乞火朝敲竹，山鬼聽琴夜撼{枦睘}。草暗碧潭思句曲，松昏紫氣度深關。龜成淺甲毛猶綠，鶴化幽翎頂更殷。阮洞神仙分藥去，蔡家兄弟寄書還。黄精苗倒眠青鹿，紅杏枝低挂白鷳。容易煮茶供客用，辛勤栽果與猿攀。常尋靈穴通三島，擬過流沙化百蠻。新隠漸開侵月窟，舊林猶悅枕沙灣。手疏俗禮慵非傲，肘護靈方臂不慳。海上使頻青鳥黠，篋中藏久白馿頑。筇枝健拄菖蒲節，筍櫛高簪玳瑁斑。花氣熏心香馥馥，澗聲聆耳冷潺潺。高墳自掩浮生骨，短晷難窮不死顔。早晚重逢蕭塢客，願隨芝蓋出塵寰。
陰香裝豔入青紗，還與敧眠好事家。夢裏却成三色雨，枕山不敢鬭清華。
嘉陵江畔餞行車，離袂難分十里餘。慷慨莫誇心似鐵，留連不覺淚成珠。風光川谷梅將發，音信雲天雁未疏。立馬舉鞭無限意，會稀別遠擬何如。
屈指依稀十五年，鸞臺秘閣位相懸。分飛淮甸雁行斷，重見江樓蟾影圓。滯跡未偕朝北闕，高才方命入西川。願君通理須還早，拜慶慈親几杖前。
一承兌澤蒞方州，八度春光照郡樓。好景幾時官吏醉，名山時領管弦遊。空花任爾頻侵眼，老雪從他漸滿頭。歸去杜陵池閣在，只能歡笑不能愁。
屈指平陽別社蓮，蟾光一百度曾圓。孤雲自在知何處，薄宦參差亦信緣。山郡披風方穆若，花時分袂更凄然。摇鞭相送嘉陵岸，迴首羣峰隔囊邊。
摇落江天萬木空，雁行斜戛塞垣風。征閨搗月離愁遠，舊館眠雲旅夢通。郢客豈能陪下里，臯禽爭肯戀樊籠。此心曠蕩誰相會，盡在南華十卷中。
金閨寂寞罷粧臺，玉筯欄干界粉腮。花落掩關春欲暮，月圓欹枕夢初迴。鸞膠豈續愁腸斷，龍劍難揮別緒開。曾寄錦書無限意，塞鴻何事不歸來。
齊朝慶裔祖敖曹，麟角無雙鳳九毛。聲價五侯爭辟命，文章一代振風騷。醉琴自寄陶家意，夢枕誰聽益郡刀。補衮應星曾奏舉，北山南海孰爲高。
薄暮疏林宿鳥還，倚樓垂袂復憑欄。月沉江底珠輪凈，雲鎖峰頭玉葉寒。劉毅暫貧雖壯志，馮唐將老自低顔。無言獨對秋風立，擬把朝簪換釣竿。
彭壽殤齡共兩空，幻泡緣影夢魂中。缺圓宿會長如月，飄忽浮生疾似風。脩短百年先後定，賢愚千古是非同。南柯太守知人意，休問陶陶塞上翁。
歲稔民康絕訟論，政成公暇自由身。朝看五馬閑如社，夜擁雙姬暖似春。家記不憂憑冢子，官資無愧是朝臣。豈同齷齪祁員外，至死悲凉一婦人。
官吏潜陳借寇詞，宦情鄉夢兩相違。青城錦水無心住，紫閣蓮峰有意歸。張翰鱸魚因醉憶，孟光書信近春稀。黄茅瘴色看看起，貪者猶疑別是機。
柳成金穗草如茵，載酒尋花共賞春。先入醉鄉君莫問，十年風景在三秦。
去年曾看牡丹花，蛺蝶迎人傍綵霞。今日再遊光福寺，春風吹我入仙家。當筵芬馥歌脣動，倚檻嬌羞醉眼斜。來歲未朝京闕去，依前和露載歸衙。
曾求芳茗貢蕪詞，果沐頒霑味甚奇。龜背起紋輕炙處，雲頭翻液乍烹時。老丞倦悶偏宜矣，舊客過從別有之。珍重宗親相寄惠，水亭山閣自携持。
烟雨樓臺漸晦冥，錦江澄碧浪花平。卞和未雪荆山耻，莊舄空傷越國情。天際寂寥無雁下，雲端依約有僧行。登高欲繼離騷詠，魂斷愁深寫不成。
邊郡荒凉悲且歌，故園迢遞隔烟波。琴聲背俗終如是，劍氣衝星又若何。朝客漸通書信少，釣舟頻引夢魂多。北山更有移文者，白首無塵歸去麽。
莫嗔阮氏哭途窮，萬代深沉恨亦同。瑞玉豈知將抵鵲，鉛刀何事却屠龍。九夷欲適嗟吾道，五柳終歸效古風。獨倚郡樓無限意，滿江烟雨正冥濛。
窮通分定莫凄凉，且放歡情入醉鄉。范蠡扁舟終去相，馮唐半世只爲郎。風飄玉笛梅初落，酒泛金樽月未央。休把虛名撓懷抱，九原丘壠盡侯王。
綉衣公子宴池塘，淑景融融萬卉芳。珠翠照天春未老，管弦臨水日初長。風飄柳線金成穗，雨洗梨花玉有香。醉後不能離綺席，擬憑青帝繫斜陽。
金盃不以滌愁腸，江郡芳時憶故鄉。兩岸烟花春富貴，一樓風月夜凄凉。王章莫耻牛衣淚，潘岳休驚鶴鬢霜。歸去蓮花歸未得，白雲深處有茅堂。
古今通塞莫咨嗟，謾把霜髯敵歲華。失手已慚蛇有足，用心休爲鼠無牙。九天雲凈方憐月，一夜風高便厭花。獨倚郡樓人不會，釣舟春浪接平沙。
二月風光似洞天，紅英翠萼蔟芳筵。楚王雲雨迷巫峽，江令文章媚蜀箋。歌黛久顰春岫歛，舞衣新綉曉霞鮮。酒闌香袂初分散，笑指漁翁釣暮烟。
醉卓寒筇傍水行，漁翁不會獨吟情。龜能顧印誰相重，鶴偶乘軒自可輕。簪組百年終長物，文章千古亦虛名。是非得喪皆閑事，休向南柯與夢爭。
高秋咸鎬起霜風，秦漢荒陵樹葉紅。七國鬭鷄方賈勇，中原逐鹿更爭雄。南山漠漠雲常在，渭水悠悠事旋空。立馬舉鞭遥望處，阿房遺址夕陽東。
樂廣亡來水鏡稀，宓妃嫫母混妍媸。且於霧裏藏玄豹，休向窗中問碧鷄。百氏典墳空自苦，一堆螢雪竟誰知。門前春色芳如晝，好掩書齋任所之。
花落青苔錦數重，書淫不覺避春慵。恣情枕上飛莊蝶，任爾雲間騁陸龍。玉液未能消氣魄，牙籤方可滌昏蒙。起來已被詩魔引，窗外寒敲翠竹風。
蹄涔豈信有滄浪，螢火何堪並太陽。淵奧未曾探禹穴，矜誇便擬越丘牆。小巫神氣終須怯，下俚音聲必不長。近日冰壺多晦昧，虎皮羊質也觀光。
忘憂何必在庭萱，是事悠悠竟可寬。酒病未能辭錦里，春狂又擬入桃源。風吹楊柳絲千縷，月照梨花雪萬團。閑泥金徽度芳夕，幽泉石上自潺湲。
獨上江樓望故鄉，淚襟霜笛共凄凉。雲生隴首秋雖早，月在天心夜已長。魂夢只能隨蛺蝶，烟波無計學鴛鴦。蜀箋都有三千幅，總寫離情寄孟光。
朱欄芳草綠纖纖，欹枕高堂卷晝簾。處處落花春寂寂，時時中酒病厭厭。塞鴻信斷雖堪訝，梁燕詞多且莫嫌。自有卷書銷永日，霜華未用鬢邊添。
琴中難挑孰憐才，獨對良宵酒數盃。蘇子黑貂將已敝，宋弘青鳥又空迴。月空凈牖霜成隙，風卷殘花錦作堆。欹枕夢魂何處去，醉和春色入天台。
巧舌如簧總莫聽，是非多自愛憎生。三人告母雖投杼，百犬聞風只吠聲。辨玉且寬和氏罪，誣金須認不疑情。因思疇昔遊談者，六國交馳亦受烹。
未上亨衢獨醉吟，賦成無處博黄金。家人莫問張儀舌，國士須知豫讓心。照乘始堪沽善價，陽春爭忍混凡音。鵾鵬鱗翼途程在，九萬風雲海浪深。
新秋菡萏發紅英，向晚風飄滿郡馨。萬疊水紋羅乍展，一雙鸂鶒綉初成。採蓮奴散吳歌闋，拾翠人歸楚雨晴。遠岸牧童吹短笛，蓼花深處信牛行。
荒僻淹留歲已深，解龜無計恨難任。守方半會蠻夷語，賀厦全忘燕雀心。夜靜倚樓悲月笛，秋寒欹枕泣霜砧。宦情總逐愁腸斷，一筯鱸魚直萬金。
直氣從來不入時，掩關慵更釣磻溪。斯文未喪宣尼歎，吾道將窮阮籍悲。輕粉覆牆凝夜砌，亂金鋪菊織秋籬。南陽卧久無人問，薄命非才有可疑。
聖朝佳節遇長春，跪捧金爐祝又焚。寶藏發來天地秀，兵戈銷後帝皇尊。太平基址千年永，混一車書萬古存。更有馨香滿芳檻，和風遲日在蘭蓀。
幽庭凝碧亦漣漪，簷霤聲繁聒夢歸。半岫金烏纔委照，一川石燕又交飛。濯枝霢霂梅花吐，吹渚飄颻暑氣微。因憶故園閑釣處，蒼苔斑駁滿漁磯。
憑高多是偶汍瀾，紅葉何堪照病顔。萬疊雲山供遠恨，一軒風物送秋寒。背琴鶴客歸松徑，橫笛牛童卧蓼灘。獨倚郡樓無限意，夕陽西邁水東邊。
小橋流水接平沙，何處行雲不在家。畢卓未來輕竹葉，劉晨重到殢桃花。琴樽冷落春將盡，幃幌蕭條日又斜。回首却尋芳草路，金鞭拂柳思無涯。
柳擺輕絲拂嫩黄，檻前流水滿池塘。一筵金翠臨芳岸，四面烟花出粉牆。舞袖逐風翻綉浪，歌塵隨燕下雕梁。蠻箋象管休凝思，且放春心入醉鄉。
桐葉飛霜落井欄，菱花藏雪助衰顔。夜窗颯颯摇寒竹，秋枕迢迢夢故山。臨水釣舟橫葦岸，隔溪禪侶啟柴關。覺來依舊三更月，離緒鄉心起萬端。
舊館秋寒一夢長，水簾疏影入迴塘。宦情率爾拖漁艇，客恨依然在燕梁。白鷺獨飄山面雪，紅蕖全謝鏡心香。起來不語無人會，醉倚東軒半夕陽。
近窗卧砌兩三叢，佐靜添幽別有功。影鏤碎金初透月，聲敲寒玉乍摇風。無憑費叟烟波碧，莫信湘妃淚點紅。自是子猷偏愛爾，虛心高節雪霜中。
素靈失律詐風流，强把芳菲半載偷。是葉葳蕤霜照夜，此花爛熳火燒秋。謝蓮色淡爭堪種，陶菊香穠亦合羞。誰道金風能肅物，因何厚薄不相侔。
裊裊香英三四枝，亭亭紅艷照階墀。正當晚檻初開處，恰似春闈就試時。少女不吹方熠爚，東君偏惜未離披。夜深斜倚朱欄外，擬把隣光借與誰。
齊女幈幃失舊容，侍中冠冕有芳蹤。翅翻晚鬢尋香露，聲引秋絲逐遠風。旅館聽時髭欲白，戍樓聞處葉多紅。只知送恨添愁事，誰見凌霄羽蛻功。
朱冠金距綵毛身，昧爽高聲已報晨。作瑞莫慚先貢楚，擅場須信獨推秦。淮南也伴升仙犬，函谷曾容借曉人。此日卑棲隨飲啄，宰君驅我亦相馴。
多時窗外語呢喃，只要佳人卷綉簾。大厦已成須慶賀，高門頻入莫憎嫌。花間舞蝶和香趁，江畔春泥带雨啣。栖息數年情已厚，營巢爭肯傍他簷。
葉如羽蓋豈堪論，百步清陰鎖綠雲。善政已聞思召伯，英風偏稱號將軍。靜鋪講席麟經潤，高拂□枝兔影分。更有歲寒霜雪操，莫將樗櫟擬相羣。
素律初迴枕簟凉，松風飄泊入華堂。談鷄寂默紗窗靜，夢蝶蕭條玉漏長。歸去水雲多阻隔，別來情緒足悲傷。霜砧月笛休相引，只有離襟泪兩行。
風送秋荷滿鼻香，竹聲敲玉近虛廊。夢迴故國情方黯，月過疏簾夜正凉。菱鏡也知移艷態，錦書其柰隔年光。鸞膠處處難尋覓，斷盡相思寸寸腸。
重陽不忍上高樓，寒菊年年照暮秋。萬疊故山雲總隔，兩行香淚血和流。黄茅莽莽連邊郡，紅葉紛紛落釣舟。歸計未成年漸老，茱萸羞戴雪霜頭。
載花乘酒上高山，四望秋空八極寬。蜀國江山存不得，劉家豚犬取何難。張儀舊壁蒼苔厚，葛亮荒祠古木寒。獨對斜陽更惆悵，錦江東注似波瀾。
劍關雲棧亂崢嶸，得喪何由險與平。千載龜城終失守，一堆鬼錄謾留名。季年必不延昏主，薄賞那堪激懦兵。李特後來多二世，納降歸擬盡公卿。
蜀都春色漸離披，夢斷雲空事莫追。宮闕一城荒作草，王孫猶自醉如泥。誰家玉笛吹殘照，柳市金絲拂舊堤。可惜錦江無錦濯，海棠花下杜鵑啼。
迴車院了未迴車，三載疲民詠袴襦。借寇已承英主詔，乞骸須上老臣書。黄金蜀柳籠朱戶，碧玉湘筠映綺疏。因問滿筵詩酒客，錦江何處有鱸魚。
十月芙蓉花滿枝，天庭驛騎賜寒衣。將同玉蝶侵肌冷，也遣金鵬遍體飛。夜卧始知多忝竊，晝行方覺轉光輝。深冬若得朝丹闕，太華峰前衣錦歸。
淡淡微紅色不深，依依偏得似春心。烟輕虢國顰歌黛，露重長門歛淚衿。低傍綉簾人易折，密藏香蕊蝶難尋。良宵更有多情處，月下芬芳伴醉吟。
東風滿地是梨花，只把琴心殢酒家。立處晚樓橫短笛，望中春草接平沙。雁行斷續晴天遠，燕翼參差翠幕斜。歸計未成頭欲白，釣舟烟浪思無涯。
分飛屈指十三年，菡萏峰前別社蓮。薄宦偶然來左蜀，孤雲何事在南燕。一封瑶檢音初達，兩處金沙色共圓。珍重湯休惠佳句，郡齋吟久不成眠。
屈指良交十四人，隙駒風燭漸爲塵。當初花下三秦客，只有天涯二老身。乘醉幾同遊北內，尋芳多共謁東鄰。此時阻隔關山遠，月滿江樓淚滿巾。
橫經叉手步還趨，積善方知慶有餘。五箇小雛離學院，一行新雁入貧居。攘羊告罪言何直，舐犢牽情理豈虛。勸汝立身須苦志，月中丹桂自扶疏。
青鏡重磨照白鬚，白鬚閑撚意何如。故園迢遞千山外，荒郡淹留四載餘。風送竹聲侵枕簟，月移花影過庭除。秋霜滿領難消釋，莫讀離騷失意書。
寂寂無憀九夏中，傍簷依壁待清風。壯圖奇策無人問，不及南陽一卧龍。
蜀路新修盡坦平，交親深幸再逢迎。正當返袂思鄉國，却似歸家見弟兄。霑澤只慚堯綍重，泝流還喜范舟輕。欲將感戀裁書旨，多少魚箋寫得成。
嘉陵江畔接榮川，兩畔旌旗下瀨船。郡印已分炎瘴地，朝衣猶惹御爐烟。蓮塘小飲香隨艇，月榭高吟水壓天。錦字莫嫌歸路遠，華夷一統太平年。
我兒辭去淚雙流，蜀郡秦川兩處愁。紅葉滿山歸故國，黄茅徧地住他州。荷衣曉掛慚官吏，菱鏡秋窺訝鬢髹。好向雲泉營舊隠，莫教莊叟畏犧牛。
偶奉綸書蒞旭川，郡樓嘉致盡依然。松欹鳥道雲藏寺，月滿漁舟水浸天。望帝古祠花簇簇，錦城歸路草芊芊。有時倚檻垂雙袂，故國風光似眼前。
閑庭欹枕正悲秋，忽覺新編涴遠愁。才薄只愁安雁戶，年高空憶復漁舟。鷺翹皓雪臨汀岸，蓮裊紅香匝郡樓。對景却慚無藻思，南金荆玉卒難酬。
郡城樓閣遶江濱，風物清秋入望頻。銅鼓祭龍雲塞廟，蘆花飄市雪粘人。蓮披凈沼羣香散，鷺點寒烟玉片新。歸去杜陵池館在，且將朝服拂埃塵。
依約樊川似旭川，郡齋風物盡蕭然。秋庭碧蘚鋪雲錦，晚閣紅蕖簇水仙。醉筆語狂揮粉壁，歌梁塵亂拂花鈿。情懷放蕩無羈束，地角天涯亦信緣。
摇摇離緒不能持，滿郡花開酒熟時。羞聽黄鶑求善友，强隨綠柳展愁眉。隔雲故國山千疊，傍水芳林錦萬枝。聖主未容歸北闕，且將勤儉撫南夷。
春雲春日共朦朧，滿院梨花半夜風。宿酒未醒珠箔卷，艷歌初闋玉樓空。五湖范蠡才堪重，六印蘇秦道不同。再取素琴聊假寐，南柯靈夢莫相通。
微雨微風隔晝簾，金爐檀炷冷慵添。桃花滿地春牢落，柳絮成堆雪棄嫌。寶瑟不能邀卓氏，綵毫何必夢江淹。宦情歸興休相撓，隼旆漁舟總未厭。
春霽江山似畫圖，醉垂鞭袂出康衢。猖狂亂打貔貅鼓，稽懶慵修鴛鷺書。老色漸來欺鬢髮，閑情將欲傲簪裾。苔錢遍地知多少，買得花枝不落無。
薄薄春雲籠皓月，杏花滿地堆香雪。醉垂羅袂倚朱欄，小數玉仙歌未闋。
西齋新竹兩三莖，也有風敲碎玉聲。莫恨移來欄檻遠，譬如元本此間生。
繡林紅岸落花鈿，故去新來感自然。絕塞杪春悲漢月，長林深夜泣緗弦。錦書雁斷應難寄，菱鏡鸞孤貌可憐。獨倚畫屏人不會，夢魂纔別戍樓邊。
綺筵金碧照芳菲，酒滿瑶卮水滿池。去歲南岐離郡日，今春東蜀看花時。儉蓮發臉當籌著，緒柳生腰按柘枝。座客半酣言笑狎，孔融懷抱正怡怡。
去年今日到榮州，五騎紅塵入郡樓。貔虎只知迎太守，蠻夷不信是儒流。姦豪已息時將泰，疲瘵全蘇歲又周。聖主若容辭重祿，便歸烟水狎羣鷗。
華林幽勝地，胡氏舊門閭。四遠來名士，一家常義居。素風殊不墜，儒業未曾虛。何日諧尋訪，琴棋萬卷書。
家隠西山下，華林地絕塵。門旌千古義，學聚四方人。道致清雲富，名隨白日新。他年應許我，猿鶴一相親。
南紀仙鄉景最佳，林泉幽致有儒家。門旌孝義爲人範，殿試賢能是國華。物象四時供野興，圖書萬卷益生涯。遥思竹閣憑虛檻，下瞰章江浸曉霞。
滕王閣畔斗星傍，此處幽人構草堂。鶴散窗含松島露，客來衣带橘洲香。詔旌門第殊恩沛，教被鄉閭益訟藏。小圃花時三徑雪，朝昏誰共對琴觴。
烟霞縹緲鎖仙鄉，萬卷詩書一草堂。孝義聲華輝北闕，門閭顯赫耀南方。千尋瀑布侵肌冷，四季閑花撲鼻香。勝事人間無敵處，王公詩版砌虹梁。
桃李清明舊著行，門旌高映郤詵堂。烏衣里巷欽風化，曲水盃盤樂羽觴。客館早鄰徐孺宅，仙居今似武夷鄉。家聲傳得緗縑事，後裔揚名道更光。
滿架高峰隠史書，英儒冠蓋會仙居。雲霞滿屋光難掩，松柏數庭景有餘。累世子孫傳孝義，一時旌表在門閭。要知感伏休徵處，次第鸞凰上碧虛。
華林茂族藹青芬，族本重華遠裔孫。弟姪聲光攀郤桂，君王恩渥表于閭。書幃月鑒琴橫席，吟閣雲殘村隔原。多感朝英寄詩什，永留風雅賁丘園。
大易談餘慶，胡君世聚居。家聲先孝弟，庭訓守詩書。百堵環堂宇，千箱助歲儲。榮逢平治日，天監表門閭。
門籍偏彰孝義名，書齋高啟集羣英。池光冷射縑緗帙，竹籟清含弦誦聲。養鶴庭連栽葯圃，駐僧居近煮茶鐺。江上勝地文章盛，歲歲人看出谷鶑。
梁代真人上紫微，水盤山脚五雲飛。杉松老盡無消息，猶得千一年度歸。
五十衰翁二十妻，目昏髮白已頭低。絳幃深處休論議，天外青鸞伴木鷄。
雨集枯池時漸滿，藤籠老木一翻新。如今且悅目前景，粧點亭臺隨分春。
翡翠戲翻荷葉雨，鷺鷥飛破竹林烟。時沽村酒臨軒酌，旋碾新茶靠石煎。
鳥歸花影動，魚觸浪痕圓。
疊波漾層漢，殘陽補斷霞。
覿面難逢處，如何顧鑒咦。乞師垂半偈，免使後人疑。
又領親民任，星車別紫微。隼旟新命重，鶴髮故人稀。雲樹看如畫，風帆去似飛。鄉中諸父老，榮羨錦衣歸。
湘川佳致有浯溪，元結雄文向此題。想得後人難以繼，高名常與白雲齊。
聲聲相勸教歸去，莫是陶潜化作君。
弄珠灘上欲銷魂，獨把離懷寄酒樽。無限烟花不留意，忍教芳草怨王孫。
松接朝天路，鐘聞賈客船。醮壇秋有月，丹井古無泉。
竹密通幽逕，橋橫逐澗斜。陰崖聳圭璧，古蔓引龍蛇。寺僻虛僧磬，亭荒足兔罝。紫微今不見，著意採黄花。
萬木參天繞寺籬，一聲孤磬徹江湄。樓邊已失陳鴻記，亭上猶存杜牧詩。細雨乍經巖溜響，嫩苔長積石橋危。知予好古心常切，僧與前山覓斷碑。
珍重標前史，名教萬古存。誰知劉越石，便是洞天門。變化終□測，神仙未易論。後人采扣處，白石又黄昏。
潯陽風景接洪都，傳說胡君四世居。詩句滿朝皆誦詠，君王旌孝表門閭。數聞過客談多惠，幾欲憑僧去借書。若把公卿名刻石，共瞻駟馬慕相如。
文明天子重詞臣，聖製褒揚日月新。宸翰特頒仙署額，皇風先發玉堂春。虯龍逸勢誠難伏，鸞鶴迴翔信得真。齊武任誇非入妙，漢章雖巧未通神。匪唯衒耀鼇宮客，兼是輝華鳳閣人。幸接英儒同讚詠，輒書狂斐繼清塵。
全家離錦水，五月下瞿塘。繡服青蛾女，雕鞍白面郎。纍纍輜重遠，杳杳路歧長。
醉輕浮世事，老重故鄉人。
暫來雙闕下，雅向九霞間。遂策雲中杖，言歸海上山。入林煮白石，服氣駐朱顔。自愧風塵客，瓊枝窅莫攀。
學就書聞在道林，幾年辛苦用身心。九霄雨露酬知早，百首風騷立意深。青白野雲閑裏卧，古今碑碣醉中尋。因何負此多般藝，可惜教師鬢雪侵。
蠻牋象管少年時，幾賦簾前祝壽詩。三殿荷恩卿相看，兩朝承寵帝王知。尋窮太華高低景，念盡長安內外碑。可惜篆文今絕筆，李陽冰後只吾師。
太液池邊看月時，好風吹動萬年枝。誰家玉匣開新鏡，露出清光些子兒。
軍門半掩槐花宅，每過猶聞哭臨聲。漸窮老僕慵看馬，著慘佳人懶按箏。詩侶酒徒消散盡，一場春夢越王城。
珠崖風景水南村，山下人家林下門。鸚鵡巢時椰結子，鷓鴣啼處竹生孫。漁鹽家給無虛市，禾黍年登有酒尊。遠客杖藜來往熟，却疑身世在桃源。
我愛真人居，高臺倚寥泬。洞天開兩扉，邈爾與世絕。縹緲乘鸞女，華顔映綠髮。舉手拂烟虹，吹笙弄松月。森羅窺萬象，境異趣亦別。何必服金丹，飛身向蓬闕。
去歲海棠花發日，曾將詩句詠芳妍。今來花發春依舊，君已雄飛玉案前。驟隔清塵樞要地，獨攀紅蘂豔陽天。疏枝高映銀臺月，嫩葉低含綺閣烟。花落花開懷勝賞，春來春去感流年。清辭早綴巴人唱，妙翰猶緘蜀國牋。共仰壯圖方赫耳，自嗟衰鬢轉皤然。因憑鶑蝶傳消息，莫望蓬萊有病仙。
幾憶湯師役夢魂，醉吟想在落花村。背塵事見尋常說，出格詩曾子細論。書信寄憑雖有路，笑談重約恨無門。今來鬢雪應多也，莫惜頻頻近酒罇。
眼昏書字大，耳重覺聲高。
風物一堆灰。
內署延賓宴玉堂，紫闈深啟會琳琅。雲霏寶額題宸翰，金錯瑶編勒御章。盤薦異羞羅彩翠，盞頌醇醴湛清光。柳當朱檻春先到，日過花磚影漸長。吟客盡容窺綺閣，棲禽應許託雕梁。觀榮共樂文明代，惟願登歌頌聖皇。
九霄新命降絲綸，榮列青宮聽侍親。著□顯通天上籍，循陔重看海邊春。入爲鴛鷺行中客，歸作烟霞象外人。一自二疏東去後，唯公千載繼芳塵。
清貴無過近侍臣，多情猶憶舊交親。金蓮燭下裁詩句，麟角峰前寄隠淪。和氣忽飄燕谷暖，好風徐起謝庭春。緘藏便是山家寶，留與兒孫世不貧。
蓬萊閣下舊鄰居，偶別俄驚四載餘。每見寒葭思倚玉，忽臨秋水得雙魚。人間貴盛君誰及，物外優閑我自如。聞說歸艎向春渚，深知不與道情疏。
往歲別京畿，棲山與衆違。君心似松柏，雁足寄珠璣。學道情難篤，燒丹力尚微。雲中鷄犬在，祇候主人歸。
偶思皇澤來丹闕，却爲禪齋返舊林。嶺上白雲終掛念，人間餘事不關心。澄潭雨過秋涵月，古檜風生夜對琴。聞道石橋多勝境，幾時相伴一閒尋。
江外力爲儒，榮華表里閭。後生多折桂，數世必同居。築室寒留穀，穿池夏養魚。買山添勝境，移席講新書。竹鳥鄰僧剎，溪亭入野蔬。姓名喧魏闕，行止到公車。顧我曾遊此，多年尚憶諸。未能重得去，寄詠一躊躇。
滁上分憂老外郎，昔年曾此典南漳。雙旌引過題橋路，五里迎歸衣錦鄉。種是萬株松樹在，至今民喚作甘棠。
山礦生金乳，地官闢關門。石礦水直出，供養天心尊。
天風毗地勢，地水轉勢頭。沙石立來堆，水心主巨州。
八龍歸順起峰端，虎嘯巖前左右迴。好與子孫興徒衆，他時須降御書來。
一峰獅子吼，十二子相隨。
入海浮生汗漫秋，紫皇高宴五雲樓。霓裳曲罷天風起，吹散仙香滿十洲。
樓鎖彤霞地絕塵，碧桃花發九天春。東皇近日慵遊宴，閒煞瑶池五色麟。
上清仙路有丹梯，影響行人到即迷。不會無端箇漁父，阿誰教入武陵溪。
本來方朔是真仙，偶別丹臺未得還。何事玉皇消息晚，忍教憔悴向人間。
新拜天官上玉都，紫皇親授五靈符。羣仙箇箇來相問，人世風光似此無。
有國由來在得賢，莫言興廢是循環。武侯星落周瑜死，平蜀降吳似等閒。
一樹繁英奪眼紅，開時先合占東風。可憐地僻無人賞，拋擲深山亂木中。
夾路輕風撼柳條，雨侵春態動無憀。採香陌上誰家女，濕損釵頭翡翠翹。
滿城春色花如雪，極目烟光月似鉤。總是動人鄉思處，更堪容易上高樓。
漢武年高慢帝圖，任人曾不問賢愚。直饒四老依前出，消得江充寵佞無。
門掩松蘿一逕深，偶携藜杖出前林。誰知盡日看山坐，萬古興亡總在心。
點點漁燈照浪清，水烟疏碧月朧明。小灘驚起鴛鴦處，一隻採蓮船過聲。
家隔西秦無遠信，身隨東洛度流年。病來旅館誰相問，牢落閒庭一樹蟬。
旅懷秋興正無涯，獨倚危樓四望賒。谷變陵遷何處問，滿川空有舊烟霞。
雪凍陰河半夜風，戰回狂寇血漂紅。據鞍遥指長安路，須刻麟臺第一功。
愁聽南樓角又吹，曉雞啼後更分離。如何銷得淒涼思，更勸燈前酒一巵。
霜梅先拆嶺頭枝，萬卉千花凍不知。留得和羹滋味在，任他風雪苦相欺。
入谷先生一陣香，異花奇木簇禪堂。可憐門外高低路，萬轂千蹄日日忙。
茅屋蕭寥烟暗後，松窗寂歷月明初。此時誰念孤吟客，唯有黄公一帙書。
天上瑶池覆五雲，玉麟金鳳好爲羣。不須更飲人間水，直是清流也汙君。
悠悠信馬春山曲，芳草和烟鋪嫩綠。正被離愁著莫人，那堪更過相思谷。
聖澤安排當散地，賢侯優貸借新居。閒中亦有閒生計，寫得南華一部書。
亂雲堆裏結茅廬，已共紅塵跡漸疏。莫問野人生計事，窗前流水枕前書。
乍脫塵埃夢寐安，透明巖上一開顔。晚霞雙處似聞雁，遠目盡時猶有山。仙跡不隨巖桂老，禪心長共嶺雲閑。
水共逍遥雲共孤，混時言笑只佯愚。經年但醉宜城酒，千里惟擔華嶽圖。尋野鶴來空碧洞，覓琴僧去渡重湖。人間再見知何日，乞取先生石轆轤。
古觀重重遶翠微，杉松深處掩雙扉。雲生萬壑投龍去，海隔三山放鶴歸。花洞宴遊春日永，石壇朝禮曙星稀。每聽高論長生理，擬向寰中便拂衣。
憐君千里別，新馬黑貂裘。白首辭鄉淚，黄雲入塞愁。月明沙磧夜，霜落雁門秋。去去燕然上，功名會見收。
青山園遠嶂，流水瀉鳴弦。游豫王正月，謳歌帝萬年。草香吹輦路，鳥弄雜宮懸。霑醉堯尊酒，何由報所天。
憶昔僦居明德坊，官資俱是校書郎。青衫共直昭文館，白首同登政事堂。佐國廟謨君已展，避賢榮路我猶妨。主恩至重何時報，老眼相看淚兩行。
衡岳烟蘿紫閣雲，名高湖外晚遊秦。清詞古學儒生業，圓笠方袍釋子身。竹杖拄歸山裏寺，篆書留與世間人。我疑簪組成爲縛，空仰吾師去路塵。
愚臣鈎直難堪用，宜用濠梁結網人。
吾宗何事獨稱雄，今昔名高繼古風。王右軍書傳智永，李陽冰篆付英公。墨研天電煤疑絕，硯琢端溪石欲空。珍重真蹤千載後，誰來三日看無窮。
□愛王家草聖蹤，獨於小篆苦留功。何人會得師高意，欲把時風變古風。
京國相逢意盡傾，不須池草夢中生。細將兩地行藏語，消盡幾番長短更。籬外黄花香共嗅，案頭易傳手中評。慚予才竭難爲弟，況復輸兄獨秀名。
弱齡志登涉，壯即遠行遊。名山忍偏歷，書劍多遲留。我思在錦水，木落巴山秋。願隨蛾眉月，影入平羌流。孤飛何處鶴，清唳寒雲愁。賞心隔歡愛，悵望烟巒稠。
高低草木芽爭發，多少龍蛇眼未開。
桐軒瀟灑遠塵機，伯始英風世不衰。千畝自封輕渭叟，五經同拜重宣尼。衣無常主門多義，倉有餘糧俗共熙。仁智眼前從所樂，利名身外更何思。琴清善召雲中鶴，床穩高蓍葉上龜。茶煮玉泉僧至日，酒蒭金蟻菊芳時。往來虛席賓朋盛，朝暮過堂子弟奇。萬卷詩書歸腹篋，地仙蹤跡少人知。
宿雨一番蔬甲嫩，春山幾焙茗旗香。
襟带巴連蜀，封疆楚接吳。
西遊久不得師書，睹物相思展篆圖。情厚未忘蓮社約，分深曾伴橘洲居。青雲作陣宜長卧，白酒資吟莫破除。見說近來揮彩筆，字皆飛動有功夫。
千里版圖來浙右，一聲金鼓下河東。
塵勞最是愛山居，借得丹臺半日餘。黄雪糝來松徑滿，白雲飛去洞門虛。掃苔有客題詩句，滴露無人校道書。何日結巢依石室，早從湖海賦歸歟。
秋庭肅肅風颾颾，寒星列空蟾魄高。搘頤靜坐神不勞，鳥窠無端吹布毛。
禪得玄機筆得精，孤雲光彩甚分明。毫端落紙堪爲寶，海內無人不重名。山約終歸雙履在，髭因凉剃一刀輕。何妨換取羣鵝了，却與迷徒指化城。
天不高，地不厚，自是時人覷不透。但看臘月二十五，依舊面南看北斗。
乾坤並萬象，地獄及天堂。物物皆真見，頭頭用不傷。
堆山積嶽來，一一盡塵埃。更擬論玄妙，冰消解瓦摧。
辯口利舌問，高低總不虧。還知應病藥，診候在臨時。
當人如舉唱，三句豈能該。有問如何事，南嶽與天台。
相見不揚眉，君東我亦西。紅霞穿碧落，白日繞須彌。
因僧問我西來意，我話居山七八年。草履只栽三箇耳，麻衣曾補兩番肩。東庵每見西庵雪，下澗長流上澗泉。半夜白雲消散後，一輪明月到床前。
雲門透法身，法身何許人。雁回沙塞北，鸚鵡慕西秦。
東家李四婆，西家來乞火。門外立少時，嗔他停滯我。惡發走歸家，虛心屋裏坐。可憐羣小兒，終日受饑餓。有眼不點睛，空鎖髑髏破。
五彩畫牛頭，黄金爲點額。春晴二月初，農人皆取則。寒食賀新正，鐵錢三五百。
鐘聲清，鼓聲響，早晚相聞休妄想。薦得徒勞別問津，莫道山僧無伎倆。
兩箇童兒舁木鼓，左邊打了右邊舞。剎那變現百千般，分明示君君記取。
雪霽長空，迥野飛鴻。段雲片片，向西向東。
支遁行藏惠遠才，幾年嵩少避浮埃。八行丹詔雲間落，一對紫衣天上來。誦律夜窗寒月皎，閉門秋渚白蓮開。名高自達帝王聽，就降殊恩不假媒。
千官朝謁五門前，一路春風蠟燭烟。宮漏乍停班已定，紫雲開處望堯天。
萬國車書一太平，宮花無數管弦聲。近臣入奏新祥瑞，昨夜黄河徹底清。
律管飛灰報早春，壽陽梅淡落香裀。詞人競進新詩入，俊思無過白舍人。
十二樓前御柳垂，九重城裏百花時。宣州恰進紅絲毯，便遣宮娥舞柘枝。
彤廷立仗雪初銷，仙樂空懸讌百寮。齊指終南稱萬壽，遠平香案碧岧嶢。
樓前宣赦掣金雞，大禮新成彩仗歸。萬歲聲高天地喜，慶雲飛上衮龍衣。
中使傳宣出未央，外宮庭燎發榮光。怪來連夜催儀注，元是平明冊五王。
掖庭宮女僅千人，有勅都教放出門。戀主頓忘幽憤意，促辭中使盡啼痕。
翰苑新除李謫仙，鼇宮春雨濕花磚。宣來立草和親詔，一筆書成對御前。
龍腦天香撒地衣，錦書新冊太真妃。宮官一夜鋪黄道，却踏金蓮步步歸。
飛烟縹緲拂樓臺，纔捲珠簾雉扇開。春滿天顔兩眉喜，玉關新有捷書來。
水殿東西夾翠樓，春乘步輦過瀛洲。赭袍如日花如錦，一半宮人盡裹頭。
繡鞍新轡飾玫瑰，隨駕堤邊試馬回。苑蕙香輕沙路濕，玉蹄沾得落花來。
帝誥皇墳味有餘，萬幾無暇旋生疏。終須別置三千女，分記金華殿裏書。
後苑秋晴校獵歸，淡粧宮女盡戎衣。數中供奉誰精熟，斜勒驕驄掠草飛。
春雪輕輕灑露盤，真珠箔外玉勾欄。仙妃未起宮娃小，錯報西樓曉月寒。
玉殿金扉夜不扃，露華如水洗圓靈。昭陽女伴新承寵，心祝君王拜壽星。
宮門閒掩獸鐶斜，微雨新晴滿地花。番次未當車駕出，却尋同伴學宣麻。
離宮春晚雨霏霏，日晚君王带雨歸。翠輦急行紅袂濕，中途方憶瓦油衣。
天玉風清北內聞，東朝相慶冊儲君。春坊曉奏元良瑞，雞戟門西現彩雲。
雙雙金剎出宮牆，內寺幡花散道場。妃子不來春雨細，玉真公主代行香。
歡笑聲高出禁園，祿兒新樣繡初翻。青娥阿監知非禮，心怕君王不敢言。
貪領吳娃唱鷓鴣，洞簫詞賦頓生疏。沉吟不記當時字，却向宮中問婕妤。
碁品從來重一先，後庭無事綠窗閑。昭容不賭尋常物，言得千金紫玉環。
砌臺春暖映垂楊，皇子皇孫戲艷陽。半騃半驕花裏鬧，真珠線斷紫羅囊。
水晶宮閉月光鋪，羯鼓聲乾雨點麤。一曲未終餘思在，急宣前殿喚花奴。
春宵宮女著春綃，鈴索無風自動摇。晝下珠簾猧子睡，紅蕉窠下對芭蕉。
微雨點月漢宮秋，水殿疏螢黑處流。鳳管不調慵進曲，却排銀燭夜藏鈎。
竹宮春祀望神仙，百和烟高雜絳烟。中夜上元來玉座，五雲隨鳳駕珠軿。
小蘇年少最多才，半酒扶將入內來。重飲玉鍾方下筆，思泉如涌不勞催。
昨日傳宣喚打毬，星丸月杖奉宸遊。上陽宮女偏蹻捷，爭得樓前第一籌。
紅騎翩翩小繡旗，苑中秋雁恰來時。何妨十日方歸內，料得千官總不知。
蕭蕭宮樹正秋風，虎圈門開輦路通。金屋阿嬌心膽小，却嗔馮媛獨當熊。
御府書蹤字字奇，散教宮女倣來時。研精筆法難停穩，併恨羲之與獻之。
去年因戲賜霓裳，權戴金冠奉玉皇。久著淡黄心覺厭，春來不敢便紅粧。
驃國朝天進樂時，宮商依約似龜茲。教坊風便伶官俊，全曲偷將並不知。
道院秋眠對綺疏，翻思十五入宮初。花前聽得君王道，禁掖三千總不如。
天子今朝就食遲，延英徵得逸人歸。靈臺監裏知嘉瑞，隔月先曾奏少微。
彤管先修女史箴，清才絕妙繼詞林。玉纖親出黄金賜，愈見中宮逮下心。
白蓮亭下柳垂絲，正是春波涮馬時。宮女隔花相倚看，如龍步驟出漣漪。
慢拍紅牙轉眼波，念奴樓上一聲歌。春喉爽朗天顔喜，不遣簾前樂器和。
樂府新呈按舞圖，教時仍遣促功夫。梨園弟子知天意，月五樓前欲大酺。
南宮春牓奏賢良，萬乘臨軒試一場。賦出御題深稱旨，狀元先拜秘書郎。
春雲如鶴惹銀臺，銀牓宮門隔水開。女史尚書供甲令，玉妃明日祀高禖。
御製新成喜雪篇，六宮傳寫滿香牋。金鑾殿女曾偷和，不敢將呈萬乘前。
雪鶻輕籠好六梢，五方供進內家調。靈和殿上乘風颺，一點秋星印碧霄。
宮花灼灼柳綿綿，一道春風響靜鞭。駕出未知何處去，月華池上教龍舡。
絲絲新織御{革斿}韁，紫燕春鞍照地光。雙控墜梢皆侍女，玉鞭柔軟拂垂楊。
龍焙中春進乳茶，金瓶湯沃越甌花。玉堂宣賜元承旨，明日登庸降白麻。
新生帝子浴漪蘭，三日宮中列綺筵。嬪御稱觴呼萬歲，笙歌一片夜掀天。
日影風烏樹影濃，黄門輕騎疾如風。一行御札緣何事，勅借寧王避暑宮。
如何帝女降鈞天，澤國增封舊粉田。仙史多才顔似玉，乘鸞消息在今年。
金堂曲讌夜厭厭，仙樂聲清御酒黏。不用司宮排蠟燭，海人新貢夜明簾。
雪梅初謝小桃芳，院院鶑啼報海棠。昨日司花新奉勅，後園差使結丁香。
甘州唱罷曉光新，簇簇才人與美人。不分昭陽趙飛燕，漢皇誇是掌中身。
天上雞人唱曉籌，嚴粧鐘動景陽樓。千門競洗燕脂面，流作香波入御溝。
東宮鸞鳳卦中飛，花燭熒煌夜納妃。明日龍樓歌舞罷，門前掃聚碎珠璣。
珠爲雙珮玉爲簫，御女長眉稱細腰。詔賜公卿縱遊賞，春來頻放紫宸朝。
春風法曲舞霓裳，繡罷深宮請賜香。司寶傳言貴妃坐，真珠簾映雪衣娘。
紅牋一幅捲明霞，纖手題詩寄大家。檀口微吟遶廊柱，濛濛春雨濕梨花。
麝波蘭灩湧溫湯，白玉蓮花吐異香。春雪怕融偎侍女，尚衣新進蹙金裳。
鸚鵡今朝在輦竿，輦官防護換肩難。逡巡漸入花深處，却索低驄鞴玉鞍。
裹頭宮女淺粧梳，選入昭陽奉玉輿。一曲新聲春稱旨，賜緋教賜小金魚。
春賜千官讌喜錢，任從行樂太平年。三十六所春宮館，一一香風送管弦。
水心高殿接蘭塘，纔拂龍鬚一簟凉。瑟瑟枕函雲母帳，冰盤仙果近人香。
春封東嶽罷泥金，羽衛還宮禁禦深。昨夜祥風來入律，侍臣朝進五弦琴。
萬方琛贄泛雲濤，來慶星樞電彩高。讌罷樂聲移別殿，對花重換赭紅袍。
年來春早過新豐，只向官池祭玉龍。一片香雲千里雨，樊川杜曲繡重重。
繡騎前驅盡國娃，芳園初看牡丹花。千官狼狽如蜂蝶，迴避楊妃七寶車。
春水綾紋積翠池，凌波仙鳥拂花枝。黄衣宮使宣閻相，錯入中書喚畫師。
魚龍百戲鬧嘈嘈，戲罷珠樓日色高。移入芳林排小宴，赤瑛盤裏進櫻桃。
外國人來獻寶珠，瑠璃雙眼赤金鬚。奇形不欲宮中見，詔遣滕王進畫圖。
蠶館春晴陰綠桑，親蠶天氣日初長。九嬪參酌前朝禮，須戴金釵十二行。
天地儲祥集鳳麟，凌烟高閣寫功臣。宮中記得鴉兒句，偏問虞南第幾人。
禁臠成功大殿邦，入朝宮騎繡雙雙。九霄弟子黄金輦，十萬人家憑看窗。
春來車駕入西都，父老千人拜路隅。潛問馬嵬端正樹，枝條猶似舊家無。
臘日天寒苑獵遲，獵迴諸衛齪槍旗。女真王子新朝覲，旋遣黄門賜口脂。
寒食宮中也禁烟，鬰金堂北畫鞦韆。梨花明月皆如雪，時送清香到酒前。
玉管金箏入夜調，今宵靈匹下青霄。穿針鬭巧香烟濕，樓閣層層拂虹橋。
繡衣宮女把宮門，不遣中人謁至尊。晚霽微行向何處，灞陵原接杏花村。
殿角風琴細韻移，燭臺春幸翰林時。三更向盡諸宮閉，猶在金鑾夜賦詩。
幕次春排曉御樓，千官賀雨拜珠旒。斜陽却幸鴛鴦殿，袍袴宮人盡築毬。
驪山講武六師迴，日月旗高過苑來。鞭入夾城簫鼓動，材林輕騎鬧如雷。
蟲響金階擣練天，玉狻呀口噴香烟。來宵待賞中秋月，剩取珊瑚飣御筵。
月殿聞隨羽客過，桂宮門外近天河。常娥裝束還何似，潛問君王記得麽。
便路橫穿玉兔門，夜宣狎客讌金罇。江郎才俊思華別，賜坐從容索繡墩。
重陽菊蘂泛香醪，上壽因添飲興高。玉項琵琶猶未快，別宣金鳳紫檀槽。
上苑欣逢祓禊辰，踏青因過望賢春。連昌宮使開金鎖，步障花深不見人。
節假君王不坐朝，鬭殘芳草日難銷。樗蒲長幸皆宮戲，輸與昭容玉步摇。
花萼樓高望柳堤，春橋橫水短虹蜺。五陵游俠翩翩過，半脫朱袍鬭錦雞。
虢國威儀過薛王，擔夫爭路氣揚揚。宮嬪後出香車送，颭碎釵頭玉鳳凰。
秋天如水月如霜，玉笛風清曲破長。衆樂任高聲迥別，六宮齊道是君王。
今夜金吾不禁街，燈山火樹准宣牌。長安一片星河裏，丹鳳樓高衆樂諧。
太液春波淺盪舟，花如血點水如油。波臣莫織青絲網，自有銀輪翡翠鈎。
五嶽無塵四海清，太平天子愛長生。蓬萊方士壺中宿，旋種仙芝一夜成。
南內天花照從官，上皇春醉聖情歡。月中閒說驪山事，笑向將軍道阿瞞。
繡額珠簾窣地重，微風吹動牡丹枝。金籠鸚鵡耽春睡，忘却新教御製詩。
便殿沉沉永巷秋，宮中擊拂最風流。參差玉指和花數，恰到君王自得頭。
宮棋初罷請銀笙，合曲偏宜鈿面箏。未伏延年花下唱，金錢百萬賞新聲。
春營小殿號披香，宣借天孫作學堂。李白宮詞多好句，側書紅壁兩三行。
嘉陽信美郡，風物眷多奇。有湖題明月，有樓名荔枝。
菩薩悲深居此地，峨眉名重鎮南州。不知立處高多少，只見星辰在下頭。
纖吹浮雲薦，非因散巧樓。靈儔不可覿，仙溪泛悠悠。
去年今夜此堂前，人正清歌月正圓。今夜秋來人且散，不如雲霧蔽青天。
雲彩冰光似去年，去年人月兩嬋娟。今宵不辨連明坐，拚醉抽身黑處眠。
霜冷風清九月九，茱萸黄菊家園有。何時玉殿接千官，稱觴共進南山壽。
陶家籬落菊花開，醉擬西風立釣臺。一座良交皆不見，數聲燕雁戛雲來。
秋色蕭蕭野水邊，茱萸時節菊花天。明時未達青雲晚，惆悵登高又一年。
宣毫歙墨川箋紙，寄與麻家小秀才。七歲能吟天骨異，前生應折桂枝來。
中酒事俱妨，偷眠就黑房。靜嫌鸚鵡鬧，渴憶荔枝香。病與慵相續，心和夢尚狂。從今改題品，不號醉爲鄉。
化作奇形隨物態，散成文錦自天機。紅堆遠嶠日初上，碧滿長空人未歸。逸興狂來連海闊，高情間甚出山飛。須知深處藏雷雨，不獨江邊遶釣磯。
一春情調淡悠悠，閒倚書窗背小樓。暖日只添中酒睡，晚風頻動惜花愁。鶑衝舞蝶侵人過，絮逐天絲觸處遊。已爲韶光發惆悵，可堪家近白蘋洲。
隔岸黄鸝語，當軒白鳥斜。晚來風緊處，飛絮滿人家。
誰將枝葉染還裁，却使馨香次第來。春柄定教三月主，天心合與一齊開。如何零露方滋菊，豈得東風不爲梅。低蹙艷容愁似語，也疑由命不由才。
年來又惜別清塵，故國榮過喜風新。竹葉莫辭千日酒，梅花惟寄一枝春。苦心曾未拋黄卷，得路終期近紫宸。不待政成迎風詔，頌聲洋溢桂州人。
却憶醉相逢，雲深太白東。離別經臘雪，魂夢又春風。芳草晴天闊，黄鸝細雨中。倚筇愁望處，烟樹遠濛籠。
重瞳天子狩南荒，二女音容已渺茫。靜聽瑶琴當皓月，再聞珠淚灑幽篁。松愁老鶴清無夢，水映疏螢冷放光。一夜遼遼千古意，香魂依約遶瀟湘。
莫辭征騎去迢迢，盡瀉純誠許聖朝。北闕皇恩從此布，南方沴氣必然銷。爲詩自可怡情性，服藥嘗聞助攝調。仙館粉闈官職好，定期騫翥上烟霄。
十八般書四海傳，長安話別已多年。今來帝里重相見，轉覺師心更自然。下筆入神皆得法，出言成句盡通玄。花時乘興先行樂，月夜忘機靜坐禪。到處僧俗爭識面，滿朝英俊贈佳篇。長沙母葬彰純孝，八水人思有善緣。衡嶽醉投秋雨寺，漢江吟渡夕陽舡。前期指在春三月，迴首東風好著鞭。
□應春處即□春，粉面□相□番新。語得必傳天上事，摘來真是掌中身。百花推戴教爲主，□日妖□欲□人。無可奈何□愛惜，少偷金蘂咽芳津。
日華鮮麗露華濃，梳流香朝競□容。來在夢中甘化蝶，入伊心裏不如蜂。宮娥捧擁西施醉，天樂喧闐虢國風。高拗浮□須繼燭，玳簪分載酒千鍾。
春心相惜最相親，湘葉忩忩換翠裙。雙蒂喜如嬪二女，一枝愁似寡文君。艷繁誰卷真珠看，香好曾歌琥珀聞。深染鮫綃籠玉檻，莫教飛去作卿雲。
烟容粉態傍歌樓，半似窺人半似羞。把筆乍題先巧笑，憑欄微喚不迴頭。吹乾玉笛香猶在，槌破靈鼉愛未休。更得黄鸝將粉蝶，東西南北說風流。
澹黄容止間深檀，妥媠香紅露未乾。和淚似嫌春漸老，向人如說夜來寒。粧成有樣教天媛，禮絕無心下國蘭。針繡筆描俱未是，好風相倚笑邊鸞。
錦爲行障繡爲衾，不殺猩猩色已深。花譜揚名居一品，藥欄纔見賞千金。誰忘正爲褰珠箔，得意惟能挑玉琴。洛水橋南三月裏，兩無言語各知心。
風排香陣拂瑶墀，御苑新晴爛漫時。十五素娥羞水色，三千紅面洗胭脂。宮腰暎酒思輕舞，檀口偎牋欲詠詩。鐵石心腸爲君變，多情多恨一枝枝。
水精冠葉鏤春冰，巧思鎸研仿未能。風砑紅綃光點血，暖銷金鏤細含稜。韶容旖旎終無比，晚艷低佪更可憎。戲脫仙衣親手覆，香身柔軟力難勝。
春風平地謫花仙，紅裊生香下九天。艷欲背身垂玉筯，動如移步索金蓮。含情待去爲雲雨，忍笑佯來聽管弦。朧月輕寒應不慣，夜深渾擬傍藂眠。
許多顔色泥春嬌，就裏輕紅最□饒。生處地須名紫府，落時魂想返青霄。霞英散焰燒纖手，藥粉飄香著步摇。輕剪自憐支節痛，倚烟啼露一無憀。
君家仙館带村塘，氣象清鮮雅趣長。千里客來如海納，一樓書靜透山光。門閭旌表芝泥貴，科篇聯翩桂籍香。帝里詞人多景慕，謾題詩句滿修篁。
吉音來碧落，帖子報紅牋。清夜驚神王，朧明到省前。風中宮漏盡，日出榜繩懸。
勞君贈我古風詩，逋翁所謂撲凸奇。
宋朝歸聖主，潘閬是詩人。
凌晨走退蝦蟆鼻，幾日飛經灩澦堆。
春風麥隴連蠻芊，細雨梨花問海棠。
竹底衙人吏，花間押簿書。
峨眉多雨雅江秋，溢岸清波入郡流。
最念春風嘗酒處，梅酸笋翠後溪頭。
玉津縣裏三年悶，金粟山前九月愁。
梅雪初銷臘酒香，嘉州屬縣且尋芳。
道出嘉陽正西指，一带靈峰如湧起。
回眸已覺三山近，滿壁潛驚五月寒。
昔日曾爲尺木階，今朝真是青雲友。
安得神仙術，試爲施康濟。使此平望村，如吾江子匯。
紅藥深嚴肅廣筵，嘉招仍許厠羣仙。忽窺宸翰雲龍動，乍揭天辭日月懸。散作楷模爭寶惜，永刊金石共流傳。况當枚馬從容地，仍集班揚侍從賢。敢竊休明爲盛觀，願陳風詠播薰弦。不辭勝引承歡醉，長洽昇平億萬年。
如今縱得仙翁術，也怯君王四路饒。
滿眼烟霞與宅連，義高孝弟代相傳。彤庭召對曾承詔，內府頒書特奉宣。學古一門遵法度，禮賓羣僕盡精賢。竺齋月夜招琴客，花院春風恣飲筵。乘興訪僧因掛褐，傍秋買鶴不爭錢。半空山色長供望，徹曉清泉緩醒眠。殘暑就溪開敞檻，晚凉觀稼入平川。神仙藥術親留寫，朝達詩牌自把懸。携手漫思爲好伴，此身方恨未歸田。憶君幾度西南望，遥想情風寄一篇。
塞日穿痕斷，邊雲背影飛。縹緲隨黄屋，陰沈護御衣。
誰言今古事難窮，大抵榮枯總是空。算得生前隨夢蝶，爭如雲外指冥鴻。暗添雪色眉根白，旋落花光臉上紅。惆悵荒原懶回首，暮林蕭索起悲風。
篆高神品，秀爽天骨。敏搆機先，談深理窟。濬極蒼源，玄臻籀闥。玉無疵瑕，車有輗軏。達識圓明，靈襟洞豁。粹稟飛星，胸挂流月。大飲陶陶，閑遊兀兀。肯如常人，名利乾沒。
擬息游方興，蘿龕近翠微。幾程勞夜夢，一錫向秋歸。月彩籠清磬，嵐光潤紫衣。重尋溪上路，楓葉下巖扉。
業就携筇別五湖，御簾香暖幾曾趨。精搜象外吟情逸，玄達禪中惠性殊。江塢秋思霜橘美，雲房高寄海峰孤。白蓮共結他年約，還放疏慵入社無。
好文英主古難齊，寵重詞臣意弗低。睿藻清新刊翠琰，神蹤飛動在璇題。芸籤許效蓬萊閣，花檻容模罨畫溪。樂聖朋儕開綺席，愛君誠抱挂金閨。買臣晚遇知多幸，犬子端憂思轉稽。天地恩私無以報，只將兢慎對芝泥。
畫師不肯傳風蝶，故作枯乾逞奇絕。清秋未合結繁陰，深戶何從灑飛雪。雪裏鴨兒苦耐寒，眠沙枕浦白雲團，黄蘆槭槭枝葉乾。江頭鳴雁恰飛起，恍如身到瀟湘間。瀟相洞庭雲水隔，山路坡陁斷行客。從來冬景畫已難，况有翎毛似崔白。已覺冰漫稻粱少，更疑水宿溪垠窄。生平有道付滄洲，今日床頭動行色。屏風主人家近遠，我昔曾過潯陽縣，田蘆野雁嘗親見。出門解榻定相逢，借我家鄉令對面。
三四百年寺，今來國又清。若非逢聖祚，徒自有嘉名。月殿五峰色，風松十里聲。不緣君命束，便好脫塵纓。
多病眼昏書懶寄，煩君遠寄密蒙花。愁無內史兼詞翰，爲寫真方到海涯。
桂林平地起山尖，獨此奇峰個個圓。上應星辰三四點，中藏空洞幾千年。乘槎客子頻相訪，騎鶴仙人竟不還。多少南來驄馬客，品題詩句細磨鎸。
昨夜西風爛漫秋，今朝東岸獨垂鈎。紫袍不識蓑衣客，曾對君王十二旒。
一壺村酒膠牙酸，十數胡皴徹骨乾。隨著四婆裙子後，杖頭挑去賽蠶官。
未會牽牛意若何，須邀織女弄金梭。年年乞與人間巧，不道人間巧已多。
忽聞高柳噪新蟬，厭暑情懷頓豁然。庭檻夜凉風撼竹，池塘香散水摇蓮。鱸魚鱠憶奔江浦，焦尾琴思換蜀弦。莫遣金樽空對月，滿斟高唱混流年。
軟綠柔藍著勝衣，倚船吟釣正相宜。蒹葭影裏和烟卧，菡萏香中带雨披。狂脫酒家春醉後，亂堆漁舍晚晴時。直饒紫綬金章貴，未肯輕輕博換伊。
更無落魄耽盃酒，更莫猖狂愛詠詩。今日捉將官裏去，這回斷送老頭皮。
就客飲時擔酒去，見鱼遊處撥萍開。
種茶巖接紅霞塢，灌稻泉生白石根。皤腹老翁眉似雪，海棠花下戲兒孫。
短羽新來別海陽，真珠高捲語雕梁。佳人未必全聽爾，正把金針繡鳳凰。
馬頭閒覺入從容，疊嶂清秋度百重。長見孤雲能作雨，未應片水不藏龍。花村幾處連修竹，澗石誰家倚瘦松。本若無心許明代，好尋巢許此韜蹤。
稻穗登場穀滿車，家家雞犬更桑麻。謾栽木槿成籬落，已得清陰又得花。
周遭圩岸繚山城，一眼圩田翠不分。行到秋苗初熟處，翠茸錦上織黄雲。
古來圩岸護隄防，岸岸圩圩種綠楊。歲久樹根無寸土，綠楊走入水中央。
寒雲古木罩星臺，凡骨仙蹤信可哀。二十年前曾此到，一千年內未歸來。
零零夜雨漬愁根，觸物傷離好斷魂。莫怪杜鵑飛去盡，紫微花裏有啼猿。
一巢功績破春光，絮落花殘兩翅狂。月樹風枝不棲去，强來言語泥雕梁。
難把菱花照素顔，試臨春水插花看。木蘭船上遊春子，笑指荆釵下遠灘。
何處相逢萬事忙，卓家樓上百淘香。明朝漸近山僧寺，更爲殘花醉一場。
庾家樓上謝家池，處處風烟少舊知。明日落花誰共醉，野溪猿鳥恨歸遲。
淡雲殘雪簇江天，策蹇遲回客興闌。持鉢老僧來咒水，倚船商女待搬灘。沙翹白鷺非真靜，竹映繁梅奈苦寒。阮籍莫嗟歧路異，舊山溪畔有漁竿。
何人輕大厦，放爾偃深雲。
高僧慣來看，踏破綠苔紋。
暗穿地脈龍先覺，密贊天工雨不知。
溪分澗奪朝宗晚，殘月殘雲信所之。
朝宗任疊千重浪，捧日能消幾片雲。
多慚亦偶休明代，擊壤空隨野老羣。
飛來疑是鶴，下處却尋魚。
昔年曾到此山來，百鳥聲中酒一盃。最好寺邊開眼處，段文昌有讀書臺。
偏宜酥壁稱閑情，白似溪雲薄似冰。不是野人嫌月色，免教風弄讀書燈。
愁殺離家未達人，一聲聲到枕前聞。苦吟莫入朱門裏，滿耳笙歌不聽君。
今日出東郊，東郊好春色。青青原上草，莫放征馬食。
江柳弄風顰翠黛，山光著雨濕臙脂。却收短棹拈長笛，一葉舟中仰面吹。
老來弓劍喜離身，說著沙場更愴神。任使將軍全得勝，歸時須少去時人。
聚散虛空去復還，野人閑處倚筇看。不知身是無根物，蔽月遮星作萬端。
秋風凜凜月依依，飛過高梧影裏時。處暗若教同衆類，世間爭得有人知。
縱無汲引味清澄，冷浸寒空月一輪。鑿處若教當要路，爲君常濟往來人。
開花空道勝於草，結實何曾濟得民。却笑野田禾與黍，不聞弦管過青春。
艷拂衣襟蕊拂杯，遶枝閒共蝶徘徊。春風滿目還惆悵，半欲離披半未開。
臉膩香薰似有情，世間何物比輕盈。湘妃雨後來池看，碧玉盤中弄水晶。
又隨桃李一時榮，不逐東風處處生。疑是四方嫌不種，教於蜀地獨垂名。
幾代生涯傍海涯，兩三間屋蓋蘆花。燈前笑說歸來夜，明月隨船送到家。
流落天涯與海涯，舊山終日恨歸遲。思量却得蹉跎力，會盡人間一肚皮。
江樓四面立屏風，到此詩家合用功。沽酒店藏花影內，打漁村在浪聲中。
人世幾番更面目，仙山依舊鎖烟霞。
前山尚自無人到，更說後山山更高。
孤吟四望頻。
半欲離披半欲開。
漁家分得兩三莖，公退徐吟思倍清。官滿不將歸舊隠，蕭蕭留與後人聽。
啼猿非有恨，行客自多悲。
不知吹者意，何似聽人心。
橫琴遮遠洞，舉手出高峰。
大道分明絕點塵，何須枯坐始相親。杖藜日涉谿山趣，便是烟霞物外人。
窗外秋聲湘瑟怨，檻前竹色楚帆飛。
懶向九嶷歧路望，渡頭雲雨正霏霏。
六幅冰綃挂翠庭，危峰疊嶂鬭崢嶸。却因一夜芭蕉雨，疑是巖前瀑布聲。
但存方寸地，留與子孫耕。
硯貯寒泉碧，庭堆敗葉紅。
鳥掠琴弦穿靜院，吏收詩草下閒庭。
逍遥知語默，境外見真空。有位皆玄感，無緣不用功。義說三才理，幽深萬事通。因依堪法則，答謝向旻穹。
大道虛無境，信之則有靈。幽深玄妙理，運轉幾曾停。拘束從何益，周通靜杳冥。真空非作相，善應保安寧。
我自常安樂，凡情勿笑耶。雲生諸洞府，棘不放仙花。地卑三光照，天開五色霞。未知何所是，善願理交加。
我達逍遥理，陰陽運五行。道從初一變，德合混三清。聖境堪依仗，狐疑事不成。異端違雅淡，返禍自輕生。
逍遥人控鶴，碧落壓天津。達理通含識，虛無即是真。河車誰肯信，鉛汞本相親。造化皆如此，今緣論宿因。
何處堪依仗，經心便皺眉。世情多詭詐，業重信愚癡。取次招他謗，違非不自知。貌恭無德行，禍福在修持。小人以小善爲無益而弗爲也，以小惡爲無傷而弗去也，此正在改過修持爾。虛無知大道，極意思悠然。摩日雲中雁，瀟湘水似天。孤峰高遠近，寶月瑩團圓。信解明開悟，青霄在目前。
逍遥名有理，得一便知空。道本皆深邃，凡爲不易窮。品流才雅淡，格致意潜通。救世傳相益，因成順八風。
誰測玄機聖，天功地久長。羣生皆是性，道德有圓方。妍醜隨情意，於戲細酌量。達人知淡泊，默默見非常。
道德誰分別，逍遥我自由。時情人不達，深理少相投。己是終無益，非他作逗留。奈何爲各異，未定復還休。
奧義通玄化，精微妙入神。功程隨志願，貶降背於真。靜默堪爲法，無言事可親。逢師傳口訣，金玉變埃塵。
清靜真空理，不無解者難。縱橫依見性，廓落智中觀。坦蕩歸仁德，辛勤久遠看。勿教爲逆順，平地入雲端。
乾坤常運轉，兀兀見衆生。利物終相應，施爲願要精。身慵何隠遁，舌辯謾縱橫。種性歸真理，因緣有重輕。
仙經無限意，龍虎返丹砂。採綴陰陽理，終期歲月賒。求來皆有應，不信固難誇。忙說閑清境，真誠悟幾家。
陽與陰和合，須從一字求。分明皆是象，作相不能投。舉措先真實，精麤各自柔。恒持通覺悟，萬派水東流。
鉛汞精修鍊，陰陽協物情。花開黄道正，藥就紫烟輕。海嶠浮雲合，神光照室明。彩霞高麗日，細意話長生。
照然明道德，萬象有其端。變化疑誰信，超凡入聖看。幽玄深自在，眇邈就中難。但味風塵裏，方知宇宙寬。
世界無窮盡，論之遠更深。陰陽分皂白，瓦礫變黄金。報應終還有，邪求不易尋。忩忙誰正定，須是合天心。
世利貪拘束，欺心自不知。一真求意在，四敘絕參差。頓悟超諸聖，娛情改換癡。生前如似夢，願重細推之。
愚癡常似醉，何異夢中人。欲達終無見，懷疑道豈親。非爲貪閉口，那是益於身。先生堪寂默，種福不傳因。
人救眼前急，何曾利益心。愚迷終淺見，達者智高深。苦行須知應，餘憂力不任。經書無限意，稽古便同今。
逍遥安且定，但信莫懷疑。大海波中水，狂風樹擺枝。樂天分造化，慧眼細觀之。方寸無諸惡，恒將利益持。
恍惚人難曉，天仙語默玄。修心無道理，終日自忙然。我命真中趣，長生認宿緣。機權饒使用，聖事不虛傳。
清虛閑靜得，奉道見真歸。契合皆堪用，因緣事好依。精誠求諦信，須有是兼非。豁達幽深遠，奧妙入玄機。
清靜人安樂，恒持要久長。秋天澄皓色，春日發輝光。一氣從初立，三才位不忙。羣生如似夢，甚處得馨香。
道者强名立，清虛隠顯深。欲行千里路，別探一般心。景象空天遠，何勞意馬尋。玄談通智慧，曩劫至從今。
冥搜多景趣，悟則頓神清。拘束終難得，沖和入道情。知微通理性，滋味好研精。妙用天然法，陰功藴大名。
氣類須相假，陰陽造化成。離凡知有聖，得外更求精。先秘庚辛理，後傳戊己名。真鉛歸一體，交感自長生。
天界殊勝理，凡愚不易知。曩因誰可究，淺近故懷疑。的實歸真性，區邪入正持。樂耶親大道，報應自然之。
知之修鍊法，便是聖中人。有象虛無境，邪緣不見真。恒持功行益，響應甚平均。渾然天地理，大道徧乾坤。
伏藏終不見，巧拙是兼非。至道光懷古，周通隠聖機。清天何物性，濁地故相依。修鍊真堪惜，疏慵有順違。
夢寐其中物，常人何得知。陰寒三數變，陽暖兩相宜。宿世終皆有，無緣勿强爲。真鉛歸至道，龍虎笑華池。
形影隨人得，精修道不迷。研窮深理路，造化隠端倪。雲引龍吟穴，風生虎嘯溪。少知愚豈解，南北與東西。
燕雀不生鳳，陰陽一氣全。無窮深可及，境象理推遷。奚益其形化，平章語默玄。終身何所役，道本豈私焉。
自在無拘束，逍遥裏外安。頑情終不見，聖境類乎端。機智將何用，幽深大道寬。區分能解意，四季一周看。
求得真宗一，深知萬象清。自然通感應，意外別長生。學古身何措，輝華日瑩明。誰窮天地理，去住兩無成。
不醉迷如醉，猶貪巨鼎扛。通玄求得一，清靜更無雙。鸞鳳栖瑶渚，天津壓漢江。欲窮何所似，夜月透雲窗。
利鈍猶根性，無緣枉用心。邪求皆是相，正定理玄深。巧拙高含識，輕浮力不任。大乘通語默，稽古便知今。
笑盡人間事，到頭總不知。信心終是實，如日瑩無欺。舉措持恒久，貪生却似癡。善緣銷惡趣，惠愛廣將施。
五金并八石，一一注仙經。雅有深仁行，無非不暫停。日華精汞法，月魄鍊砂靈。入聖超凡骨，變化本真形。
逍遥心自樂，清浄保長生。至道歸玄理，真空造化成。輝華揚日彩，偃仰順風聲。裏外有何物，剛柔鍊始精。
遁跡深巖谷，身閑未是閑。研窮堪語默，寂靜杳冥間。秘密逢邪見，難開大道關。金丹無效用，弗可返童顔。
金鼎精須鍊，華池水火紅。坎離能匹配，男女自相逢。曩劫知因果，生前道不窮。若修方寸是，發意便周通。
修鍊求真一，沖和本自然。希夷光滿月，響應真如弦。苦學周知易，難窮語默玄。成功兼積德，別有洞中天。
一法從何有，三皇五帝前。周知多異境，猛利要精專。我命須依道，陰功及物緣。善心通感應，動靜理深玄。
日照光文彩，周通無不關。天恩功最大，地載莫休閑。絕頂孤松老，飛雲野鶴還。玄珠名隠奧，杳靄路岐間。
清靜常清靜，緣來盡可行。道高麋鹿性，庸識歲年輕。日昃相依勢，花開觸處明。是非論巧拙，達外福蒼生。
真境堪依仗，周遷四敘移。人忙閑聖跡，心達罷狐疑。俊造皆流品，逢能即是師。二從寒暑變，龍浴鳳皇池。
戶牖常開閉，升沈倏忽中。龍吟深邃理，虎嘯語言通。南北思長遠，東西道不窮。炎光收月魄，桂樹發花紅。
鼎內蓮花出，如塵發絳紅。坎鉛將匹配，離火好相逢。陰散何優劣，陽歸自合同。消停方可信，輝華大道雄。
虎龍本屬木，白虎作華池。水火恒爲則，陰陽造化遲。清心常積德，凡眼豈能知。君子聽吾喻，神明勿闇欺。
萬靈通有感，臧否在名人。志誠昭明德，清浄見於真。奉道惟恭謹，修持願本因。廣將求利益，苦樂救生民。
頂戴尊天地，聰明識見高。無爲通理性，猛利豈虛勞。出沒終難認，因緣不可逃。中原多聖境，四海湧滔滔。
世界諸方聖，如同在眼前。其於通要妙，便見理深玄。法教窮難盡，周知本自然。信誠含萬象，秘隠口親宣。
隨緣心不見，性各本來真。惡事誇脣頰，愚癡似醉人。忙忙何物有，急急利名親。入定觀浮世，蒼生業感因。
善念銷嗔恚，無差本自然。花開凡葉木，水打急風舡。拘執恒如縛，能仁學昔賢。神明皆正定，消息更深玄。
逍遥賢聖樂，我悶俗情愚。鄙俚何堪數，斟量解卷舒。惡緣須盡去，善事好相於。忙急真如夢，乾坤造化殊。
宿願通賢聖，貪心勿强爲。眼前銷惡趣，天鑒故無私。如夢何光景，明神所在知。精修觀出離，解脫影相隨。
不爭多氣力，容易可成功。意馬須調伏，如塵幻夢中。任持從雅淡，樂道定雌雄。修鍊知勤苦，因緣自合同。
一受諸同氣，熙和理道平。乘雲無滯礙，大樹種而生。塵垢勿教染，江河順不爭。機智潜棄用，方顯貴佳名。
白日衆生見，幾來得意人。萍蓬如似夢，丹鼎妙清神。紅樹非花影，青松壓海津。入玄龍虎伏，大道許相親。
雅澹玄中得，常人故不知。幽深無遠近，道外細推之。碧落神仙境，烟霞日月隨。參詳寰宇內，邪正豈相離。
逍遥通物性，大道有圓方。山谷高深淺，人心自短長。陰陽窮豈竭，造化入無疆。塵埃飛作垢，驚雁不成行。
羣生各自意，未有一般般。名利貪嗔賊，愚迷道路寬。避煩如雨散，清靜入雲端。善想因緣理，經窮子細看。
皇天無不照，福業重來輕。背正堪何益，歸真道自成。本元宗一體，功行錄三清。幾許解吾意，慈悲利益平。
得道超凡聖，逍遥本是緣。羣迷難解會，我且不虛傳。但信恒無斷，精窮用意專。審聽明譬諭，勿被俗情牽。
物情通萬象，達者便忘機。各具含靈性，狐疑有是非。知天修福惠，如日瑩光輝。認取好歧路，惡去善相依。
經心玄妙理，道德念陰符。九轉金丹鼎，三才玉匱書。恒常皆隠秘，達者見清虛。倏忽神明意，先賢覺自愚。
天地含清泰，陰陽道所成。沖和玄妙術，勿訝說長生。起信何疑誤，迷來却謗輕。攝心歸正念，淡薄惡銷聲。
混沌初分後，陰陽辨濁清。三才皆備位，萬物有長生。罔象精通感，淳和道可明。但求方寸是，剖判應非輕。
五色雲銷黯，方知大道深。華池玄妙理，龍虎本同音。金鼎鉛中作，紅花洞裏尋。求真如得路，返少老山岑。
達取真空性，成名有後先。智勞如似夢，恬澹不論年。閉口恒持默，精修更是玄。消停須在意，安穩上清天。
礦鍊真金色，菩提道果成。仙人持忍辱，胥國福衆生。教法堪依信，勤修猛要精。若能功行滿，故是達三清。
至藥家家有，誰人解得麽。玄通真法界，妙理諭恒河。年歲銷風水，芝蘭間棘窠。陰功陽造化，善少惡中多。
瘖瘂癡聾病，求醫大法王。貪瞋無相體，正定得清凉。達者通賢聖，迷情任意狂。分明如是說，寂靜有閑忙。
漸省虛名理，真求一味清。目前皆是景，心內藴長生。白露秋催促，紅花葉自輕。物情歸即悟，疑滯兩無成。
紫陌紅塵裏，貪名利好爭。世情皆擾攘，大道甚縱橫。弦直終無曲，心邪自不平。若能如遂意，後學法先生。
寂靜皆無語，其於理一般。若非通秘奧，故是入微端。善可名高尚，真乘智識寬。天長與地久，萬物不相干。
天上及天下，施爲那是親。物情歸造化，大道見深仁。果位非遥遠，賢愚自苦辛。焉知皆日用，秋換一年春。
表裏分明說，深窮妙更玄。愚迷行不到，聖事法中傳。欲界情無定，真空本自然。今生隨曩劫，清浄照三天。
日月無私照，人爲似等閑。忙催紅葉落，靜想白雲間。善念皆知有，非緣勿用攀。目前深邃理，那是扣玄關。
精心求一善，一善許相宗。利物無窮盡，分明理道通。正邪名恍惚，曉悟見真空。象外行持法，玄言顯聖功。
百法還丹數，玄門各自深。真空光似日，解脫本由心。迷惑終無應，精修重古今。循環豈暫息，七寶聚高岑。
剛氣縱橫合，無人到所思。浮生看即易，至理杳難知。返覆因興念，恒持入遠期。孤雲霄漢外，花見晚霜悲。
我說逍遥理，其如要妙深。悟來時頃刻，迷者豈通尋。達即隨情遣，真緣不可侵。從來皆是事，巧拙在人心。
一法歸千法，真如即是真。迷情終不見，達了悟知因。海納分他境，心平故可親。但明修鍊路，善業盡隨身。
真一生天地，因依認宿緣。智高通理性，凡下少周旋。語默何奇絕，幽深隠聖賢。誰人解我意，大道寸心玄。
天上與人間，賢愚不暫閑。精修歸至理，道大隠玄關。聖境皆奇絕，凡情豈易攀。羣仙寬坦蕩，却老盡童顔。
探玄何妙理，元化得均勻。去住分明紀，終期遠大親。物華堪賞詠，離撓最名珍。碧落翻霞彩，千秋不老春。
誰人信我說，我說亦非常。苦行分明樂，緣深解即忙。乖持如似夢，慕道得清凉。影響隨聲應，玄門可度量。
逍遥通大道，物象古從今。一氣無窮極，三才妙更深。愚迷皆自縛，聖境可周尋。消息存亡理，先憂力不任。
法則定乾坤，千秋與萬春。金烏飛絳闕，玉兔弄精神。達識逢堪笑，賢愚本是真。清風摇聖境，仙說洞中人。
逍遥閑物外，大道體柔剛。山河窮不盡，人心自短長。塵泥常曖昧，日月瑩輝光。出沒機關內，調持迥有方。
發願行平等，天觀必照知。貪嗔常不見，善惡豈相規。利益恒將正，勿教亂所思。因緣如響合，變化杳無爲。
具足人難得，聰明別是非。志誠符感應，清靜扣玄機。道大雄名久，真邪有順違。精專閑彼我，萬法一宗歸。
志節還難得，剛柔說是非。秋霜明至道，春日麗光輝。桂影芳紅樹，馨香入紫微。無窮天地理，語默自依依。
詩中包異境，解者不爲非。深信含玄理，幽通是可依。達人皆論道，狂酒敗稜威。浩渺寰瀛內，寒暄隠聖機。
逍遥名不易，一法貫真宗。入位誰分別，深玄隠大功。杳冥難測度，象外理皆同。洞府羣仙侶，三天順九重。
虛無知者少，秘默在丹田。鉛化金根樹，鼎光玉液泉。相宗難且易，絕妙理深玄。真境猶來是，依經學昔賢。
得一便須休，真空象外求。昭然寬世界，幻化似浮漚。秘隠玄中理，幽深事莫投。天涯無畔岸，寶月順波流。
逍遥利樂認天真，心印深藏喻海津。妙法須求經裏字，無緣勞問洞中人。研窮道德從何入，清浄玄通馭物親。此語苞含堪賞詠，丹臺羽客善鋪陳。
於身日毅但多爲，賢聖何曾免是非。大道幾時明鄙隔，真宗隠顯在玄機。周知物理通還感，俯仰從來有順違。宜且守恒存禮讓，難中輕重兩相依。
神仙上界道清虛，那箇何親那箇疏。修鍊豈教人世識，歸真本是太陽居。三天定相玄中得，一氣須聞妙更殊。運偶不同他往日，老來自在見功夫。
休話還丹大鼎滬，我緣經歷盡皆虛。人間豈有神仙藥，天上難開玉匱書。彭祖自勞閑歲月，穆王謾說走龍駒。矜孤恤寡行公道，此乃名爲利益殊。
靈藥從來隠聖機，何人得達到玄微。真空入有皆知實，運化功能到者稀。汞裏金牙堪可重，爐中白雪共含輝。勿令陰氣侵陽位，走作丹砂赫弈飛。
時人不識理深玄，細意精修補業牽。幻化杳冥隨物性，虛無豈是亂相遷。龍飛入位真堪仰，虎伏休閑有自然。洞裏煙霞何縹緲，神仙景致沒休年。
澤瀉池塘灌藥畦，太清雲黯步紅霓。松花鍊鼎龍山側，甲第羣仙鳳鶴棲。分別要從華等級，微言道泰物須齊。自吟自詠求師侶，入品詩流旋作題。
道高人世禮周旋，語默如癡似不言。冼滌要教心地靜，狐疑勿類水萍翻。經書說盡修真理，歲月休防罷引援。雅合無爲深見識，陰陽去住促寒暄。
猶龍景象駕翔鸞，道在虛無天地間。一二合將歸大體，五千言外不開關。儀形眇邈難相類，聖跡希夷語默閑。昔日西遊如似夢，化胡異域却應還。
乾坤之內隠長生，藥變還丹道已成。救世神方堪自祕，樂耶語話勿相輕。眠雲卧水通玄識，點石爲金誰辯明。黄才身心皆得所，登壇善聽步虛聲。鍊礦勿教侵外域，真鉛豈得離中華。天然五色被雲遮，聖境由來路逕賒。苞含日月高還遠，自是人心識見邪。龍浴鳳池誰可意，神仙羣聚笑吟呀。
傾依慕善易爲興，却恐人心冷似冰。含識昭然何不達，非同物類信誰憑。强其志節皆知有，未盡任持早愛憎。倏忽便經閑歲月，凡間聖事可升騰。
逍遥我詠杳冥中，萬物齊歸各異同。曉解精微無所著，先從含識踐真空。希夷自變剛柔理，述作縱橫道不窮。剖判三才堪測度，輝華積德上玄功。
神丹妙道故延年，豈是凡流識大仙。老子尚猶能諱事，軒皇不許亂相傳。誰知造化功夫力，罕見今生度宿緣。猛虎伏來龍駕馭，雲騰五色思悠然。
誰知學道本來真，鉛汞爲媒最好親。非是虛傳經歲月，自緣無識探龍津。初凝白雪堪可貴，解點黄金妙入神。術數催驅依造化，老顔改作後生人。
非來非去亦非忙，所是凡爲自短長。專志比徒歸一等，誰知禮度畏三光。相傳祇要達真境，勿說辛勤却易傷。授得道心皆語默，四時八節順陰陽。
十洲洞府養神仙，歲說桑田屢變遷。老子商周爲柱史，劉安拔宅上青天。名山隠遁非堪守，鍊藥修真本自然。想取儀形通感應，徒勞運智亂烹煎。
真空達得便須休，二起生三一上求。謾說希夷來遂古，還知造化不同流。伏藏密旨機關內，合會非常本自由。若遇逢師親口訣，才年返少保千秋。
見他顔貌未知年，便說人間壽一千。修鍊要門皆的實，行持法度甚精專。於身有益何般是，指口爲明道理全。更擬細窮方外事，無言無語上青天。
大底緣由比類深，能中此道費光陰。若知濁浪澄清水，不達浮生認白金。走作真珠藏妙理，究推神室好相尋。功成穩審時間用，變轉無窮重古今。
脫空謾語莫知真，誑惑愚蒙呼殺人。愛者擬求名利用，被他誤賺怕論申。唯言草異生巖谷，更說天涯泛海津。有甚相干爭道理，幾家燒鍊幾家貧。
逍遥理路達三清，非是尋常取次名。此語不宗凡見識，籠羅大象顯昭明。傍通照料周遮遠，異境凡從智慧生。言丈室中誰口默，真心傳受一般平。大道逢來是宿緣，終期定可訪真仙。山中修鍊非州郡，城裏無荒隠市鄽。祕術豈教容易得，幽深還許遞相傳。超凡入聖渾閑事，問取人間十洞天。
道法窮來理甚玄，知之修鍊口親傳。棲真有象藏烏兔，自在遨遊本地仙。赤水華池須是祕，黄牙寶鼎要精研。靈胎變化無相剋，龍虎昇騰論汞鉛。
玄機聖境謾勞心，何似窮研道理深。升降自然隨我命，莫教虛度向光陰。幾人達得幽閑趣，如樹爭高力不任。闇裏差殊終墜墮，神仙尚恐有飛沈。
濟世勤行任百年，方知大道自昭宣。休誇解變黄金術，誰信空磨白玉穿。智慧宜從高見識，陰功及物最彌堅。是非達取此言語，宇宙常存隠聖賢。
青松本不樹蕭條，學士因何智自勞。金水朗然明皎潔，雪山堆積就中高。志心但覓三神藥，凡目難觀萬里毫。我獨閑吟誰解意，悠哉麗日壓靈鼇。
乘雲駕鶴自西東，修鍊真人意氣雄。出離凡爲高見識，周旋道理遠懷通。愚迷盡說皆非實，解者方知事不空。宿業大都心外障，有緣歲月易成功。八風雷動遶炎洲，巨海波浪四畔流。鼠向此中毛骨異，布成將舊火燃休。白銀絳闕光霞麗，紫玉黄芝瑞氣浮。聖境山林人莫訝，延年皆是衆仙遊。
窮真妙理訪仙鄉，雲水青山地久長。聞說洞中諸境異，誰知鼎內有非常。遭逢祇是因緣感，費力無成枉用忙。瑞氣青天含象彩，十洲閑坐論陰陽。
豈將容易話長生，辛苦徒勞業未精。安肯便教貪上得，先須禮讓後純誠。絳霄音旨人難解，白雪消停豎有橫。象外仙山諸境趣，若非修鍊躡三清。
丹丘霧彩好林巒，盡是天宮不死仙。常與神人爲窟宅，能興風雨秀山川。溪頭雲出摇紅葉，谷口村稀伴碧煙。題品洞門房密祕，隠藏蹤跡恐相傳。
南來北去及東西，萬物難歸一等齊。倏忽爭知興變易，幽玄恬澹不昏迷。區分有截無邪見，軌範如空詠好題。天且豈容私輔德，功成自豎入雲梯。
天地爲爐我自知，人無遠慮必生疑。功夫未至勞懸想，增外聲聞不改移。機巧豈逢容易得，是非終究欲何之。思量大海深淵理，光陰虛度影參差。
流砂一味細堪觀，萬象籠羅幾百般。須向鉛中相假合，分成鼎內見其端。煙霞聚散歸深谷，水火相逢不用乾。養就大還昇世界，月宮乞取桂花看。
崑崙山上聚神仙，羽駕爭行意不偏。積雪遠看欹下界，巔峰高認湧流泉。真空的實難堪比，異景皆從造化遷。祕密豈教容易辨，玄中之外更深玄。
溟溟滄海浪濤深，霧蔽山巒不易尋。紫蓋洞庭人駕鶴，虹霓城郭道爲林。幽玄相去何多少，巧拙無由智慧侵。盡是同緣相引接，從容語話八仙心。
大都滋味莫因循，減節從教歲月身。述作比圖人世解，凡情謾說內丹真。消停意上寬還遠，宗旨猶來最好親。動靜機關勿勞苦，坎離卦象善調勻。
逍遥但信莫狐疑，天自高兮地本卑。曉取聲聞歸至道，從來法則盡如斯。物情運化真純理，謾說周遮問不知。性識賢愚俱一體，善緣惡業影相隨。
靈芝出見少人知，此是含玄故不疑。隠逸大同非妄想，精誠自化豈參差。翺翔碧落乘雲駕，宛轉虹霓入室時。至道就中升降等，凡田日用有盈虧。
先賢所誡恐心邪，不說神明道理耶。豈信爐中生白雪，是非汞內産丹砂。華池自有延齡藥，龍虎相逢王幾家。十月陰陽須滿足，餘殘審細勿教差。
彩雲輕舉壓天津，舞鶴迎鸞自在身。蟾影枝開三島樹，桃花風弄十洲春。相傳靈異無虛說，道理分明盡是真。但信此中深護慎，修行所願勿因循。
剛柔得所自安寧，五色霞光景象清。龍倚穴吟雲雨至，虎依巖嘯澗風生。從容海嶠非遥遠，倏忽煙蘿別有情。誰到真空閑密地，火輪玉闕鎮常明。
天非愛道許人修，學士愚迷不到頭。內境擬將何所用，杳知深邃故難求。丹霞隠密堪依仗，雪月縱橫入品流。消息頓然潜世慮，凡岐聖路有剛柔。
逍遥裏外混諸天，澹蕩其中四敘間。拂拭塵埃明印月，徧驅神鬼鎖驪山。裝添出沒何奇異，祕隠藏真未是閑。但好消詳清景內，勿生疑慮動機關。
口稱千歲少年顔，不是天人即地仙。四海五湖皆徧歷，十洲三島去周遷。道高舉措何優劣，精彩非常語更賢。物理開襟通象外，未知幾許達深玄。
鸞棲洞府影交加，金鼎將成豈用誇。向日迎陽爐上火，中秋望月桂開華。丹砂伏定縱橫藥，白雪飛騰不離家。一種爲鉛鉛自化，靈胎母子笑天涯。
離男坎女甚清廉，金鼎分毫上火炎。莫把餘心懷利用，古先學士誡無厭。深藏異寶參詳理，已漸成形旋要添。運轉但教經歲月，光揚溢目衆人瞻。
何人曉了是兼非，鉛汞從凡隠聖機。福壽丹砂隨日變，長生藥鼎負龍威。秦皇漢武終邪見，大道神仙在杳微。學似牛毛成似角，故然堪笑兩無依。
逍遥抱一豈相差，方便門開智慧花。神室分形添石髓，華池巨燄隠靈砂。穹隆務實歸宗旨，釋意從容不是賒。滋味勿教貪過度，必然混世老天涯。
龍虎剛柔隠聖方，一時和合運陰陽。周知配類無疏失，物性從來理自長。鼎裏花開裝五彩，心明火候制三黄。更能通得華池妙，南北東西不可當。
神仙不死幾人存，欲界從頭是可論。真實自然歸至理，狂顛逢見道須尊。分明記取依經典，消息臨時度曉昏。四敘推遷由反覆，唯占日月順乾坤。
逍遥密化道希夷，宗習羣流我詠之。應是有情聽譬論，莫教虛度悟參差。深窮動靜宜消息，測隠玄元善所爲。性識更能通幻夢，恬然存相似生知。
水精宮殿月華明，白玉爲牆火不侵。八境風高駢羽駕，九重天上絳霞深。物情晃朗無遮隔，非是凡間比類尋。汗漫真遊誰得到，桂花香潔影森森。
從凡入聖作梯媒，紅燄爐深豈易裁。點化縱橫名大藥，納驅雜類謾成灰。真鉛即是機關理，闇室皆明任衆猜。未究前言勞自苦，精窮玄妙樂康哉。
交結從頭有順違，方知霧散若雲飛。超凡入聖含金體，拋棄迷蒙掛紫衣。細認消停無遠近，分明意外隠玄機。相逢配偶爲閑事，誰解調持得一歸。
昭宣形體思悠然，那是愚夫那是仙。不識饒教非遠近，誤來何事苦相懸。含容裏外無諸物，象法其由語話詮。品格調高奔世界，任從他寶四周遷。
知之修鍊但辛勤，若志由來離六塵。金鼎乍分紅燄火，月魂高鎖碧潭津。深思五嶺凡間路，好作三天物外人。萬里州通寬世俗，清虛境象善求真。
知來祕法諭恒沙，須是鉛開汞上花。燒鍊勿令傷血脈，凡情散亂損黄牙。離男合度分明說，坎女和同不用誇。大矣日中成九轉，紅漿一飲到仙家。
還源根本杳難窮，祕密玄微造化中。白日昏迷常不見，青龍霧曉大家同。陰陽表裏和煙碧，天地相鮮似火紅。直要審詳知道理，丹成千載上昇功。
還元到即見真歸，不是虛傳羽化飛。大道勿將閑設用，精修別得便忘機。安排穩入龍宮內，變易終藏虎鼎威。豁達乾坤神妙理，逍遥鉛汞共相依。
鶴骨巖巖混世間，不侵寒暑似童顔。精神爽麗方干典，舉步如飛思慮閑。起坐問他修鍊法，亂將詞理勿交關。生來靜却凡愚見，又說三仙有大還。
停騰火候詰炎山，九轉方能濟世間。玉蘂花開真可愛，紅爐鼎內境幽閑。人逢藥就延長久，羽駕仙迎返少顔。盡在目前非是遠，定知時日好登攀。
泥丸本是命根宮，消息臨時語話通。大道比來行氣術，其餘效驗藉陰功。物情之理皆清浄，造化玄微事莫同。珍重此言深可意，腹中日運鼎花空。
無名蹤跡故難興，智者消詳冷似冰。廓落異端隨日變，乖違法度受天懲。機關勿使招他謗，亮直溫和自舉升。好事相宗堪軌範，方言內外一般稱。
天生顔貌幾何般，鶴骨餐霞厭俗觀。赤水華池誰法則，白銀爲闕又堪看。來傳音旨俱然混，位有尊卑勿異端。逆順之中關理性，心田靜外豈相干。
靈草靈砂起自然，却將非外亂烹煎。黄牙成土堪名藥，秋石爲胎本是鉛。樂道逢來忻且喜，周知體認更完全。陽施陰授宜消息，不識時人在眼前。
逍遥我命在玄穹，鶴宿霞栖景致中。自得安寧兼養道，更將利益屏羣雄。淵深引古知今用，劈斫區分盡可通。和暢五音從豁達，乾坤之內靄溟濛。
巔峰一望不深潭，誰解緣情語話堪。暗室自開明日月，道心奇異老山菴。研窮妙理真消息，誡忌先賢讓不貪。稽古尚爲今法則，愚蒙太甚苦談談。
千年福壽自由人，萬象星羅仰在身。寶馬不教龜鱉乳，嘉禾須問穀田神。根株種植華池內，藥鼎煎催運火勻。混沌分來皆是道，二儀交感八方親。
非人口似瀉汾河，此輩塵中有甚多。心恨貌恭無定止，舌誇端正亂乖訛。爲官善政身榮祿，利劍休教石上磨。立待滿盈船陷水，惡風從被海神拖。
精詳語議四門開，舒慘陽和意外裁。遠見風塵思往事，無窮日月去還來。樂耶指趣歸三體，周旋道理遍九垓。賢聖人天常法則，卿雲嶺上白皚皚。
飛騰自在莫教賒，坎女離男共一家。無礙逍遥通智慧，將求利樂勿須誇。靈根就看和春雪，神室之中有絳砂。彼是彼非堪可重，常娥倚樹笑唅呀。
貪染猶來理不通，虛勞歲月面西東。從前自是凡心別，利益須歸上帝功。洞府名高同景致，塵泥蹤跡莫知空。去非但向鉛中作，變化飛騰大道雄。
達道真人見者稀，豈教容易等閑知。陰陽造化無非實，天地元精動合宜。功行三千須及物，還丹九轉上昇時。忙中歲月忙中遣，我本愚來性不移。
栖心隠逸故非常，大約恒持要久長。清浄好爲皆是益，周旋理度審安詳。法乾馭物須平穩，順日成功自酌量。倏忽之間堪疋配，臨時巧拙見圓方。
香湯沐浴更齋清，運動形軀四體輕。魔鬼自然生怕怖，神魂必定轉安寧。從無入有皆真實，去住何難妙最精。五行聚散歸一體，靈源不用苦煎烹。
一身獨善欲何之，爭及衣冠解撫綏。浮世淺情無限量，愚蒙自是不相規。直須憑仗分明說，語取靈源問得知。要覓洞中閑日月，除將濟事謾非爲。
尋思道味詠吟哦，去住先賢有幾何。性識無凝關要妙，浮沈依約不言多。但將子細分明說，猶恐閑非却被魔。救世比來心所願，逍遥盡入扣玄歌。
鉛汞丹方不謾論，同歸一體有玄門。剛柔産取黄牙樹，遠近先明赤水魂。化質昭然清日月，縱橫無礙杳乾坤。龍吟虎嘯真非是，霧散雲飛似雨奔。
道妙懷真紀異常，人間天上若存亡。潜機物類多中覷，納取虛無定久長。碧落遨遊歸洞府，黄金不買自馨香。參同契合諸經說，精魄奪來爛紫光。
無爲道大入幽玄，幾許風光慕昔賢。對境盡同閑見識，忙中皆是急相煎。配匹直須寬雅淡，會有逢時不偶然。修鍊但教堅志氣，參詳穩審更周旋。
含胎長養盡籠羅，豈離玄談道理麽。狐兔幾曾能乳馬，麥田斷定不生禾。目前便是真佳境，汞內消停自合和。認取門庭深見解，紅砂奇異湧恒河。
人心多是少相投，非識塵中上品流。不見真宗歸物理，難知妙道後先休。生前內鼎宜烹鍊，殊勝華池好漸修。但見完全憑土德，能調火候藥皆秋。
玄之玄又見真空，巧拙臨時要妙中。大智伏藏知遠近，纖微盡達了然通。周旋物性誰區別，坦蕩由來是且同。境致三才隨有位，神光照室瑩西東。
還丹未就且降魔，二八從教細攪和。離火摧駈凡入聖，坎鉛功力甚僂儸。紅塵自化真堪貴，白雪增盈不用多。九轉龍吟成虎嘯，人非人是狀巍峨。
難求的當問愚癡，那箇堪言好事知。名利猛貪無有足，多端動止沒規儀。浮生不實將何用，欲把非常亂作爲。謾語饒教能配類，一朝患害殢他誰。
千般萬類不相逢，天地尊地卑豈易窮。海岳高深隨日轉，神仙聚樂隠塵中。鮮求名利知貪少，多事閑忙總是空。幾箇心賢平坦蕩，十洲三島自從容。
含元得一本真宗，誤者平論總是空。萬象都來皆備數，千言譬諭了然通。才高俊彥優堪賞，竊祿偷安有異同。唯願他心如似我，不教陷惡罪身中。
乾關萬象審消停，子母相傳日月精。産藥要教千日化，玄門全藉五行清。靈胎脫體方知聖，鉛汞梯媒不是名。金鼎就來從變質，陽和陰氣兩俱生。
九重天上帝仙居，愚昧求真道理疏。混沌初分長日月，精魂聚散記丹書。離男坎女皆相類，壬子丙丁異境殊。歷劫因緣隨世在，陰功及物最玄殊。
神水華池妙更精，非鉛非汞妄干名。河車本是延齡藥，戊子從教配類成。朱雀坎蛇安在後，青龍白虎免交爭。若使真金全二八，何憂住世不長生。
還知受氣稟天然，百法方爲事理全。假合都來歸至道，修持遠大理通玄。二儀交感成祥瑞，八卦剛柔被俗牽。何謂此中生恍惚，直須欵曲細精研。
玄門至道故無涯，自是人心所見邪。智識未能通大藥，豈將容易擬榮家。千年聖境何虛謬，百劫曾修不用遮。龍虎欲成堪鍊鼎，勿爲利路亂交加。
論功須是一陽初，二八調和作楷模。固濟但牢封密閉，莫教中道有差殊。依時消息專心記，在意停騰運火徐。日月無虧明節候，從容願所不躊躇。
還丹百數細須尋，以驗從來道理深。火候混成如白屑，水中凝結是黄金。循環復始周旋鼎，造化駈馳要用心。消息玄門窮八卦，飛騰自在遠山岑。
真空修鍊永長年，不識還丹在眼前。一得清來光宇宙，千朝須是用烹煎。人間天上分明錄，汞裏花開豈偶然。達取但教依理路，勿貪世利悞周旋。
烘烘火色水中論，至寶須教鼎內存。點化自然常在手，區分道理有玄門。莫將容易誇言說，盡入虛無是我尊。天動地神邪可畏，丹能飛走似雲奔。
人是人非意頗同，較量此事盡歸空。無爲政化求真理，方表深仁大道雄。舉止但能恒有節，尋思何處不周通。寰瀛善惡知多少，莫忘生前積德功。
因緣業障遇真稀，黄帝乘龍豈是非。達識尚凝常恍惚，愚蒙學解故相違。華池秘密人天授，神室光揚日月輝。智者無言皆口嘿，敢將容易論玄機。
逍遥自在何拘束，天地希夷無返覆。勿把他心向外求，真宗理道相和睦。人間天上盡修行，七寶山高混太清。玉樹玄珠明照室，命根悟者轉增盈。虛無入有何蹤跡，非是神光化金液。廓落方圓在杳冥，南來北去斷消息。靈元物象向天涯，古往今來聖事誇。無礙智通精進心，研窮理路互交加。奇哉離燄烹鉛水，清靜之中藏奧旨。出沒門庭景異常，十洲隠大神仙子。綿綿若論太幽深，即是流珠不是金。萬卷經文兼在目，機關絕妙有浮沈。開關寤寐來相逼，魄走魂歸天地力。風掃塵埃躡紫雲，睹其顔邈難別識。勿生疑慮變陰陽，須信丹砂道理長。若向此中明此義，十洲洞府藴馨香。康哉內景植仙桂，枝葉婆娑深根蒂。真宗妙法審來由，修鍊真空無涯際。要知逆順莫相非，廣演周遮隠玄機。先說艱難後始說，精窮運化遂相依。瑶池浴鳳通霄漢，金闕光舒何燦爛。丹成可驗不狐疑，常娥偷竊月中看。春間花卉一齊開，天上優游誰肯來。洞裏煙霞牢秘隠，水精宮殿白皚皚。昔日神仙皆燒鍊，不說根由人豈見。本是凡情枉謾勞，何年待得成九轉。密藏無使等閑知，碧落真如在兩儀。理外消停造化實，相逢遇偶勿懷疑。直須意遣凡庸道，所以難言論秘奧。先令頓悟了然空，方扣玄關驅煩惱。從來教法甚分明，幾許心迷事不成。棄世比圖閑自性，精修道路必長生。歸童返老超升界，正定威儀勿懈怠。開閉善能若苦勤，奮迅光陰同一泰。凡流學者不堅持，生滅門中故不知。走縮陰陽無住相，非難非易細推之。含胎十月無休歇，或作金兮或似雪。認取還丹莫亂求，獼猴水底弄明月。
靈無知大道，極意思悠然。摩日雲中雁，瀟湘水似天。孤峰高遠近，實月瑩團圓。信解明開悟，青霄在目前。
往事興人感，徘徊思寂寥。湛然窮古道，羣品似相邀。春臺松柏靜，秋風海岳摇。時遷何倏忽，落葉自零飄。
誰測玄機聖，天功地久長。羣生皆是性，道德有圓方。姘醜隨情意，於戲細酌量。達人知澹薄，默默見非常。
當看浮生業，朝觀暮亦悲。笑迎先溟目，惡至聚愁眉。正直迴斜曲，冤逢不用推。小人心似獸，君子定無欺。
恍惚人難曉，天仙語默玄。修心無道理，終日自忙然。我命真中趣，長生認宿緣。機權饒使用，聖事不虛傳。
大道常恭謹，明靈不降威。少言知有信，多事自招非。年壽看松柏，冠簪短布衣。我心忙也樂，清浄得同歸。
清靜真空理，不無解者難。縱橫依見性，廓落智中觀。坦蕩歸仁德，辛勤久遠看。勿教爲逆順，平地入雲端。
寂靜人歌詠，愚情豈易知。但求心自樂，不怕面相欺。枉直回邪滅，顛狂道德持。高明常鑒照，方寸欲何之。
天界殊勝理，凡愚不易知。曩因誰可究，淺近故懷疑。的實歸真性，回邪入正持。樂耶親大道，報應自然之。
浮生人怕死，螻蟻命何輕。福業隨緣寂，慈悲響善名。在家行孝愛，食祿盡忠貞。天道不移改，佛心化有情。
逍遥賢聖樂，我悶俗情愚。鄙俚何堪數，斟量解卷舒。惡緣須盡去，善事好相於。忙急真如夢，乾坤造化殊。
謙遜明然得，滋章道理疏。榮枯皆定分，巧拙亦何如。撫俗從仁感，臨民用教敷。高明歸輔德，建立紀功書。
形影隨人得，精修道不迷。研窮深理路，造化隠端倪。雲引龍吟穴，風生虎嘯溪。少知愚豈解，南北與東西。
無窮思廣大，幽隠便知深。智達千經論，方關一寸心。總明懷往古，曩劫順從今。此理人須信，周旋子細尋。
伏藏終不見，巧拙是兼非。至道光懷古，周通隠聖機。清天何物性，濁地故相依。修鍊真堪惜，疏慵有順違。
爲人能省己，就靜亦皆忙。春去秋來定，年諸日遠長。英姿終有異，賤品足顛狂。蠢動含靈性，善生惡自亡。
知之修鍊法，便是聖中人。有象虛無境，邪緣不見真。恒持功行益，響應甚平均。渾然天地理，大道遍乾坤。
庶事情多感，光陰自古長。貪癡何意遣，愚輩爲誰忙。紅葉隨時變，白頭最易傷。世途能及物，善德遠馨香。
清虛閑靜得，奉道見真諦。契合皆堪用，因緣事好依。精誠求諦信，須有是兼非。達豁幽深遠，奧妙入玄機。
終日窮經史，思惟事轉深。公忠懷士意，是理好相尋。總慧玄高鑒，回邪枉用心。從容閑歲月，學古便知今。
真境堪依仗，周遷四敘移。人忙閑聖跡，心達罷狐疑。俊造皆流品，逢能即是師。二從寒暑變，龍浴鳳皇池。
一逢又一別，來往幾時休。處世皆名利，貪生去不留。善緣看似夢，惡事勿臨頭。如病心常怕，生前樂自由。
頂戴尊天地，聰明識見高。無爲通理性，猛利豈虛勞。出沒終難認，因緣不可逃。中原多聖境，四海湧滔滔。
避罪勝修福，其爲理一般。資財豐利益，公道不欺瞞。濁世貪榮祿，明時善政官。遏强能撫弱，容此勢情觀。
如水澹交疏，尋思道更殊。乖張顛覆易，知己便相於。路坦如平掌，風傳語不書。煙霄明月靜，負志話清虛。
天上與人間，賢愚不蹔閑。精修歸至理，道大隠玄關。聖境皆奇絕，凡情豈易攀。羣仙寬坦蕩，却老盡童顔。
世途含萬象，稽古便知今。大樹垂清影，如花耀碧岑。虛勞空自白，德行勝黄金。有過而能改，無爲積善深。
法演雙林下，凡情世眼觀。澹煙光雨際，孤月浄雲端。意思皆時暫，縱橫大教寬。含情能息慮，物外不相干。
表裏分明說，深窮妙更玄。愚迷行不到，聖事法中傳。欲界情無定，真空本自然。今生隨曩劫，清浄照三天。
愛老及憐貧，逢迎善者親。道高明似日，民有幾般人。盛暑觀蚊蚋，窊魚探海津。閑忙皆自得，冬去後知春。
多言心不善，出口莫能追。如夢歡娛樂，歸家說盛衰。擬將何所用，理亂別公私。方寸巧旋設，小人亦可悲。
雅澹玄中得，常人故不知。幽深無遠近，道外細推之。碧落神仙境，煙霞日月隨。參詳寰宇內，邪正豈相離。
世間何所益，樂善有馨香。貴賤雖差等，非違定不祥。春臺宜勝地，花木收嚴霜。求取立身行，恒持但久長。
逍遥能自在，大道亦何殊。澹薄隨情遣，優遊靜惡除。春生凡作則，秋謝徧悲疏。利益玄穹鑒，公平信史書。
紫陌紅塵裏，貪名利好爭。世情皆擾攘，大道甚縱橫。弦直終無曲，心邪自不平。若能如遂意，復學法先生。
民間天上事，通理一言之。仙積千年壽，人終百歲期。禮容分次第，汎愛別尊卑。福業有輕重，那堪亂作爲。
世上多虛飾，方知一切心。不羣終是異，僻學古同今。逸士寬懷釋，爲官理道深。移時非獨見，令我思沈吟。
真一生天地，因依認宿緣。智高通理性，凡下少周旋。語默何奇絕，幽深隠聖賢。誰人解我意，大道寸心玄。
石室巢新燕，人心在眼前。飛雲高去影，敗葉擁流泉。取捨憑認定，升沈勿自專。守貧知大道，盛事好攀緣。
豁意何清浄，愚人不信迷。石巖孤野鶴，仙路躡雲梯。棟木生深谷，寒鴉入夜啼。怡顔能待客，沽酒旋烹鷄。
利鈍猶根性，無緣枉用心。邪求皆是相，正定理玄深。巧拙高含識，輕浮力不任。大乘通語默，稽古便知今。
智使千般用，思量也大愚。黄昏直至曉，皎日瑩康衢。瑞典通三界，華胥樂四隅。諭開方便治，平坦絕崎嶇。
皆救眼前急，錐刀藴利名。愚心違善道，慧眼自分明。大海波浪沒，深山棟木成。旁求存古意，後學法先生。
得道超凡聖，逍遥本是緣。羣迷難解會，我且不虛傳。但信恒無斷，精窮用意專。審聽明譬喻，勿被俗情牽。
古來高逸士，數目幾多人。積德千花秀，溫良七寶珍。緣因終可作，好事福齊臻。宇內光陰速，仙天夜月春。
君子懷幽趣，謙恭禮樂才。經心皆識見，書史盡通該。有德馨還遠，清虛道亦開。先生宜法則，宿習自將來。
遁跡深巖谷，身閑未是閑。研窮堪語默，寂靜杳冥間。祕密逢邪見，難開大道關。金丹無效用，弗可返童顔。
人本心田靜，機關買是非。聰明存節操，曲直自相依。思寂知玄奧，區分有順違。精通含識性，理義愷然希。
行止由修鍊，輝光朗自然。深山藏虎豹，大海隠龍泉。鶴唳沖霄漢，龜生得壽年。怡情含道識，浩渺九重天。
誰人信我說，我說亦非常。苦行分明樂，緣深解即忙。乖持如似夢，慕道行清凉。影響隨聲應，玄門可度量。
高山石室半空嵌，選取靈芝草盡芟。法意要修心一等，道情焉用口三緘。丹砂保重開清境，白髮相宜倚翠巖。曩劫緣中因種在，布衣鶴袖鳳來銜。
歸依妙法要精專，極目煙霄路不偏。日月明通三界眼，雲梯上有十洲仙。慈悲願力彌何遠，煩惱能除道最堅。救苦觀音名利益，經文曾與世間傳。
修心慕道入玄機，方便門停次第依。種性莫教拘執定，因緣去住不相違。離他少欲陰功積，淡薄深來絕是非。浮世利名常自遣，真空妄想一時歸。
耳根清靜本來修，萬法從心不外求。海岳動摇山色異，玄珠盡在眼中收。持齋道士尋紅藥，醉卧仙人未白頭。麋鹿同羣方可信，逢春但笑樂花秋。
忘機悟既見真詮，慕道威儀立善緣。語默但教方外用，玄微通達自彌堅。利名染著還如夢，性相歸來猛似泉。三業之中堪發問，勿令萬法不精專。
隨機發問絕親疏，法界明文本不殊。厭苦羣生含萬像，歸依大覺達三無。蓮開湛寂真如境，屋裏空勞總是虛。緣起性中平等用，直須樂道善心居。
道高人世禮周旋，語默如癡似不言。洗滌要教心地靜，狐疑勿類水蓱翻。經書說盡修真理，歲月休防罷引援。雅合無爲深見識，陰陽去住捉寒暄。
神丹妙道故延年，豈是凡流識大仙。老子尚猶能諱事，軒皇不許亂相傳。誰知造化功夫力，罕見今生度宿緣。猛虎伏來龍駕馭，雲騰五色思悠然。
大道逢來是宿緣，終期定可訪真仙。山中修鍊非州郡，城裏無荒隠市鄽。祕術豈教容易得，幽深還許遞相傳。超凡入聖渾閑事，問取人間十洞天。
青松本不樹蕭條，學士因何智自勞。金水朗然明皎潔，雪山堆積就中高。志心但覓三神藥，凡目難觀萬里毫。我獨閑吟誰解意，悠哉麗日壓靈鼇。
天地爲爐我自知，人無遠慮必生疑。功夫未至勞懸想，境外聲聞不改移。機巧豈逢容易得，是非終究欲何之。思量大海深淵理，光陰虛度影參差。
崑崙山上聚神仙，羽駕爭行意不偏。積雪遠看欹下界，巔峰高認湧流泉。真空的實難堪比，異景皆從造化遷。祕密豈教容易辨，玄中之外更深玄。
溟溟滄海浪濤深，霧蔽山戀不易尋。紫蓋洞庭人駕鶴，虹霓城郭道爲林。幽玄相去何多少，巧拙無由智慧侵。盡是同緣相引接，從容語話八仙心。
彩雲輕舉壓天津，舞鶴迎鸞自在身。蟾影枝開三島樹，桃花風弄十洲春。相傳靈異無虛說，道理分明盡是真。但信此中深護慎，修行所願勿因循。
天非愛道許人修，學士愚迷不到頭。內境擬將何所用，杳知深邃故難求。丹霞隠密堪依仗，雪月縱橫入品流。消息須然潜世慮，凡岐聖路有剛柔。
逍遥裏外混諸天，澹蕩其中四敘間。拂拭塵埃明印月，徧駈神鬼鏁驪山。裝添出沒何奇異，祕隠藏直未是閑。但好消詳清景內，勿生疑慮動機關。
龍虎剛柔隠聖方，一時和合運陰陽。周知配類無疏失，物性從來理自長。鼎裏花開裝五彩，心明火候制三黄。更能通得華池妙，南北東西不可當。
水精宮殿月華明，白玉爲牆火不侵。八境風高駢羽駕，九重天上絳霞深。物情晃朗無遮隔，非是凡間比類尋。汗漫真遊誰得到，桂花香潔影森森。
還元到即見真歸，不是虛傳羽化飛。大道勿將閑設用，精修別得便忘機。安排穩入龍宮內，變易終藏虎鼎威。豁達乾坤神妙理，逍遥鉛汞共相依。
泥丸本是命根宮，消息臨時語話通。大道比來行氣術，其餘效驗藉陰功。物情之理皆清浄，造化玄微事莫同。珍重此言深可意，腹中日運鼎花空。
天生顔貌幾何般，鶴骨餐霞厭俗觀。赤水華池誰法則，白銀爲闕又堪看。來傳音旨俱然混，位有尊卑勿異端。逆順之中關理性，心田靜外豈相干。
逍遥我命在玄穹，鶴宿霞栖景致中。自得安寧兼養道，更將利益屏羣雄。淵深引古知今用，劈斫區分盡可通。和暢五音從豁達，乾坤之內靄溟濛。
巔峰一望水深潭，誰解緣情語話堪。暗室自開明日月，道心奇異老山菴。研窮妙理真消息，誡忌先賢讓不貪。稽古尚爲今法則，愚蒙太甚苦惔惔。
非人口似瀉汾河，此輩塵中有甚多。心恨貌恭無定止，舌誇端正亂乖訛。爲官善政身榮祿，利劍休教石上磨。立待滿盈船陷水，惡風從被海神拖。
精詳語議四門開，舒慘陽和意外裁。遠見風塵思往事，無窮日月去還來。樂耶指趣歸三體，周旋道理遍九垓。賢聖人天常法則，卿雲嶺上白皚皚。
貪染猶來理不通，虛勞歲月面西東。從前自是凡心別，利益須歸上帝功。洞府名高同景致，塵泥蹤跡莫知空。雲非但向鉛中作，變化飛騰大道雄。
達道真人見者稀，豈教容易等閑知。陰陽造化無非實，天地元精動合宜。功行三千須及物，還丹九轉上昇時。忙中歲月忙中遣，我本愚來性不移。
栖心隠逸故非常，大約恒持要久長。清浄好爲皆是益，周旋理度審安詳。法乾馭物須平穩，順日成功自酌量。倏忽之間堪匹配，臨時巧拙見圓方。
香湯沐浴更齋清，運動形軀四體輕。魔鬼自然生怕怖，神魂必定轉安寧。從無入有皆真實，去住何難妙最精。五行聚散歸一體，靈源不用苦煎烹。
一身獨善欲何之，爭及衣冠解撫綏。浮世淺情無限量，愚蒙自是不相規。直須憑仗分明說，詰取靈源問得知。要覓洞中閑日月，除將濟事謾非爲。
尋思道味詠吟哦，去住先賢有幾何。性識無凝關要妙，浮沈依約不言多。但將子細分明說，猶恐閑非却被魔。救世比心來所願，逍遥盡入扣玄歌。
無爲道大入幽玄，幾許風光慕昔賢。對境盡同閑見識，忙中皆是急相煎。配匹直須寬雅淡，會有逢時不偶然。修鍊但教堅志氣，參詳穩審更周旋。
人心多是少相投，非識塵中上品流。不見真宗歸物理，難知妙道後先休。生前內鼎宜烹鍊，殊勝華池好漸修。但見完全憑土德，能調火候藥皆秋。
玄之玄又見真空，巧拙臨時要妙中。大智伏藏知遠近，纖微盡達了然通。周旋物性誰區別，坦蕩由來是且同。境致三才隨有位，神光照室瑩西東。
千般萬類不相逢，天地尊卑豈易窮。海岳高深隨日轉，神仙聚樂隠塵中。鮮求名利知貪少，多事閑忙總是空。幾箇心賢平坦蕩，十洲三島自從容。
九重天上帝仙居，愚昧求真道理疏。混沌初分長日月，精魂聚散記丹書。離男坎女皆相類，壬子丙丁異境殊。歷劫因緣隨世在，陰功及物最玄珠。
還知受氣稟天然，百法方爲事理全。假合都來歸至道，修持遠大更通玄。二儀交感成祥瑞，八卦剛柔被俗牽。何謂此中生恍惚，直須款曲細精研。
玄門至道故無涯，自是人心所見邪。智識未能通大藥，豈將容易擬榮家。千年聖境何虛謬，百劫曾修不用遮。龍虎欲成堪鍊鼎，勿爲利路亂交加。
因緣業障遇真稀，黄帝乘龍豈是非。達識尚凝常恍惚，愚蒙學解故相違。華池祕密人天授，神室光揚日月輝。智者無言皆口默，敢將容易論玄機。
鳳皇燕雀不同羣，非類宜然信有聞。好景銷磨還爾夢，方在虛誕似浮雲。閑吟比喻明如日，雅道留情舊典墳。堪與言論誰是識，舜琴惠愛皷南薰。
何爲禪定性心同，解說真如物外空。幾許修行緣上得，惑多妄想障於聰。名彰道理千世永，善惡都歸萬法中。應現機關俱寂默，始知明鑒照昏蒙。
無縈無慮鬢如黳，手執仙經杖一藜。猛利銷磨閑歲月，玄中妙道入雲霓。紅塵世界何拘束，白日山川高又低。去住自然皆寂默，逍遥不假上仙梯。
高山樹葉翠森森，寂靜因中道最深。利得崑崙皆璞玉，不須麗水有真金。澆漓漸變同堯日，薄俗將重理舜琴。禍福年長隨世改，玄門大戒喻飛沈。
玄珠道在口中銜，未信前人明似鑒。試問心田佯兀兀，可憐肌骨瘦巖巖。自言世界歸依重，志誦經文不用攙。鍊得氣來身且健，日斜常望鶴栖杉。
四敘相遷亦可觀，斜扉半掩半欹關。詩吟海岳皆空盡，扇覺秋凉漸放閑。樹影臨窗迷遠思，渴禽戀水復飛還。旋教摘果瞑心話，葉木蒼蒼天地間。
秋鏁煙嵐日未蟻，道情欲話老僧期。旋烹茶竈心先喜，摇撼松風睡思遲。鶴唳九霄堪入畫，雲平三界化無私。真宗象教非虛說，對境成空是我師。
夜醮星壇海嶽飛，龍車摇曳羽雲衣。紅霞影裏輕煙色，玉燭風清皓月輝。三島花明鋪錦繡，千年鶴送下金扉。仙家莫道無多事，十二瓊樓恨不歸。
往事悲歡笑一場，乾坤有甚可思量。空知造化情多矣，却是愚蒙不久長。世上周通添眷戀，人間善惡自舒張。熙熙盡入無爲內，明月清風道路忙。
尋思往事便堪疏，空有閑雲萬里餘。滿目都來情郁郁，勞心誰把謾驅驅。星辰日月高天際，雲散煙花徧海隅。道德流行寬世界，時捻筆硯亦看書。
是非人我利名心，情僞言同海似深。浩渺無涯成理性，無爲志大可勝任。千年歲月周遊在，萬卷詩書不易尋。世界之中寬更遠，從分混沌至如今。
我一囊盛寬世界，從頭點取人數在。萬里山河寬更寬，一切衆生智者解。因緣殊勝是因緣，方便法門天最大。天最大，無比擬，經文祕在無生理。知之修鍊是聖人，光陰急速流如水。孤雲野鶴笑龍吟，扣寂希夷求妙旨。但知慙愧常親善，更能通達解區遣。辜負琴書得自由，勿令縈恨金刀剪。離煩惱，大仙上品十洲好。利他貴重無親疏，便是菩提心至老。
自家未達莫來看，解者衆生真是漢。世塗煩惱一齊休，修取菩提心不亂。天覺因明凡聖同，苦空圓滿光不散。含識緣中曉了難，愛河須渡達彼岸。我見人見衆生見，菩薩行持終不憚。離貪嗔，絕情欲，定相安然無反覆。從頭法歸鎮長開，鬰鬰黄花生翠竹。天高地廣遍周遊，十方妙色能照燭。七寶山高三界中，拔去浮雲沈水淥。離他一念是因緣，珍重賢聖皆知足。
天心即是道，佛心即是佛。人生有善緣，修行豈廢力。悟來瞬息間，曖昧藏五賊。非干智慧中，虛妄不可得，小乘尚執迷，大乘堪法則。經教有明文，守白便知黑。
春長秋風敗黄葉，白髮老人慵把鑷。光景如箭亦如飛，我不聰明賢者說。知近知深知更遠，善緣惡境勿交涉。勿交涉，語重疊，古往今來閑日月。
還淳返朴非用智，黄老之術何簡易。不衒聰明時俗清，盡使人人懷忠義。密賤得之不下堂，單父得之公私利。無爲之道隨時化，無爲之道隨時理，若能可行，則清浄矣。
予持齋，常清浄，心田澄寂無爭競。聞爾志念誦真經，明月窗中轉孤影。風自悠颺香滿室，因地修行不可得。善事是芝蘭，惡事是荆棘，實實實實。
勤恤憂勞，夙夜匪怠。政教猶豫，從誡中外。三皇致理，百姓爲心。不嚴而肅，自古從今。刑賞不忒，後代爲箴。求己之短，利害知深。就人所欲，良吏不酷，繩直於木，政無反覆。旰食宵衣，無是無非。
孤雲野鶴鎮常閑，隨宜自在杳冥間。杉松高拔千萬尺，寒泉引望峭青山。大道煙霞看更遠，將臨海嶠叩玄關。知之修鍊凡超聖，歲月空深不易攀。
茅菴養道靜深山，解笑光陰解駐顔。誰能苦志離人間，孤雲情僻豈容攀。日餐松柏知其味，不問王侯朱紫貴。修行但好倍精專，十洲洞府有神仙。
無爲本從清靜出，知之修鍊皆寂默。大道玄門幾百般，不拘東西及南北。觀其形貌欵共語，風雲可變龍與虎。靈源欲訪不曾閑，捉得之時爲伴侶。日有魂，月有魄，業累袪除離死厄。十二時中可逍遥，五行造化人豈測。也曾嗔，也曾笑，世間心爲求諸要。長生之法在目前，天門地戶無顛倒。
秋風主遠思，令我上高臺。花木將零落，雲雨舊山來。世間何事有情疏，南雁藏賓萬里餘。去有其聲爲誰去，來有其聲爲誰來。
尋常無事信天緣，饒得憨癡滿眼前。名利世間多用意，愚迷不肯學先賢。
玄珠玄珠存今古，總在眼前無一睹。圓似明珠照十方，或來或去寒無雨。本是真，玄中聖，天仙地仙收不盡。虛無出向方寸間，方寸之間還遠近。此玄珠，何分別，超凡得道須自證。四時運轉如等閑，任從顛倒非常性。玄珠玄珠實非實，虛非空，五色相依橘似紅。境象軿羅安掌內，不在言外隠形中。扣玄關，深奇異，具足凡情兼四智。人或達識此玄珠，一念失則心如醉。可速求，可尋討，明取閑忙身內了。經年作相熟知之，三載漸即離懷抱。買亦無，顯奇祕，混在世間無滋味。龍宮海藏不拘收，離男坎女難匹配。神仙道，陰陽是，幾人順從幾人背。凡情不識智者會，坐卧行持窮三昧。
耳根唯願常清靜，更得四時風雨順。開得眼來一切心，盡爲好事善相近。
三天境象驗人間，不在江湖不在山。大約頗同隨報應，耳根清靜道心閑。
善惡由人作，修心勿亂爲。邪求無實事，如影定相隨。妄想終成僞，行貪未可知。天生分異等，道德立尊卑。日月須明照，聲文垂大教。非言患不及，長順歸仁考。志廣來遐邇，忠臣持節操。腥膻戎自伏，洞達總機要。遂性減予憂，玄門境象幽。躬躬勤政理，化被遍恩流。省己光陰速，一春度一秋。輸他閑取靜，每藉更溫柔。智者審詳意，聾聽如夢寐。玄穹平覆載，種種乾坤惠。煩惱深無岸，量寬苞天地。眼前一切類，孰非孰爲是。
每逢清夜坐更深，白日忙忙各是情。南北東西誰定準，無窮天地始知名。
上元齋醮卷清風，暗使虔誠望聖功。星彩動容光碧落，步虛聲在半天中。
京都繁盛誰比矣，十二樓臺重重起。九衢車騎日喧喧，廣陌歡呼歌帝里。我今御宇臨天下，物泰熙熙忻朝野。村夫擊壤荷豐年，侯門朱紫皆風雅。無爲一坦已成功，關防絕慮閑戰馬。唯願君臣千萬世，六合同心歸華夏。
逢春總有看花情，時節心迷不可輕。但秪追遊貪聚樂，幾人頂戴愧三清。
君子淡交如似水，小人交結甘如醴。微漥浪息派分流，倏忽之間生謗毀。但去驕矜添意氣，貞松全勝凡花卉。狂風秪是有塵埃，大海潮宗深無底。
偃亞松，筆跡高。來更妙，甚奇特，三十年前曾收得。上下度量有短長，平頭一樣青煙色。半枯半嫩小枝斜，篩風陰石皆法則。左隈右倚四維絕，懸在書堂誰分別，喝起諸山未是奇，千年鶴坐方可說。根蟠龍，籠春雪，團團引出桂華月。暗聚風生欹枕觀，駈逐邪魔無情滅。若在靈山片時久，感動天人師子吼。掃教心地起自然，好看縱橫如意手。偃亞松，偃亞松，或真箇。生在深谷，爲棟梁之異木。任從霜雪摧殘，終歸衆人之瞻矚。
看花終不似春雷，牽引詩情瞑目開。雨順風調爲上瑞，蒼生家足降天來。
中秋夜，圓轉魄，東昇慢上露先濕。起清風，明似雪，薄衣階下寒泉滴。隨宜情，何豁達，五音罷去無蹤迹。星稀斗暗天寬窄，桂華望處誰不惜。
蔟蔟排弦聲流美，因風獨弄無宮徵。閑庭引思道情中，五音不入行人耳。仰望雲霄聽未足，何期到了不成曲。秋蟬夜噪素琴鳴，邊城角罷春水淥。高懸韻響聲來去，常深興寐無相阻。不類樂中得此名，圓月明時何自苦。凄清激節繁空影，日夜如流後天永。無窮之外更無窮，依傍羣弦方始品。
逍遥本意離塵埃，日見愚癡足可哀。唯願人心齊一等，花香常近慧風開。
棲真大道於南北，清浄之間求愛力，堅持雅志窮諸識。尋常如觀在眼前，唯仰三光無蹔息。憂念蒼生不暇食，自挫周遮嘗反側。
阮咸初立意，偷得姮娥月。三柱應琴徽，五音更互發。堪聽諸調弄，勾鏁無休歇。閑暇優遊子，順風吟案揭。時聞宣九奏，鳳翅手輪抹。引思何奇妙，廣陵散白雪。稀中逢絕藝，解彈能指撥。放縱知狂逸，四弦憑審察。慢來長不斷，急則聲相軋。春鶑雖好語，難將比並說。
月琴三柱四條水，圓魄移來混俗耳。自古從今清且奇，五音一弄驚神鬼。勾挑指下何纖細，傍觀側聽心先醉。胡茄十八笑思歸，悲風切切摇朱翠。鳳遊雲裏情蕩颺，不無蕭灑真高尚。寒暄聚散得馨香，奚爲絲竹兼歌唱。慢鏁朱弦急如雨，疑似春鶑相共語。莫憚辭勞用意彈，堪對鸞吟與鳳舞。
一言有善亦須聽，終日飽餐不易任。他織他耕無憫念，世途誰是愛人心。
日月何忙忙，相逢有出沒。催將壯志心，少年如頃剋。人生苦海中，否泰知通寒。四季倏忽來，寒暑變爲賊。偷人面上花，奪人頭上黑。
結束分朋相間錯，立在殿庭還不弱。錦繡爲袍供奉儀，流星電轉爭揮霍。文裏鳥巾皆一樣，三春景色花蕩颺。承平此事比應難，盛世歡娛情好尚，添肖況，堪可愛，香塵墜裏無妨礙。月杖懷挾擊雲門，引聚風光何意態。令人駭目潜窺睹，雜劇教坊羅袂舉。鑾鈴珂珮白玉鞍，恣縱奔馳汗如雨。笑中語，審聽旨，速排絲竹調宮徵。高高樹影柳疏陰，頭籌先得稱心喜。畫鼓紅旗雙對鳳，笛發龍吟能送斷。年少來來善乘騎，因依所習且隨衆。
駈駈席不蹔安時，勤苦終朝景易移。達得物情深道理，無爲堪作後人師。
六銖衣帔是神仙，劫劫曾修不偶然。大道目前人豈會，九天常有萬千千。
白髮長，眉似雪，宗禪和尚何分別。百尺高山足浮雲，萬丈海中有明月。十地本因菩薩證，大乘俱是如來說。有空相，無空相，深淺是非皆爲妄。一切諸法歸何物，忽然覺悟波浪沒。安樂常在信心中，真空根本難緘默。貪嗔戒定如幻夢，祖師凝流歡者衆。方便門，羣生用，除他煩惱知識重。誘引迷途如風止，慧眼觀瞻恒沙水。三昧八萬四千智，清浄法身依道理。
大道何異，俗情如花。生前境趣，車碾黄砂。無垢住相，勿用稱誇。非親我親，六合爲家。
忙即但忙，閑即便閑。無爲之見，與道相關。言雖鄙俚，勿生謗毀。利他何疑，嗔乃興喜。善惡萬端，古今如此。非善稱君，非過稱己。道大幽玄，世使如然。君臨宇宙，輔弼須賢。求之不見，形表影連。論而非細，我慙知媿。救世心勞，方便之智。短又何難，長又何易。真實語言，勿將爲戲。
終朝煩惱謾相牽，却是他非我自然。秪願蒼生添景福，康寧常得遇豐年。
從來非不求知己，言覺俗情似流水。消息毫端總是空，奇哉道味深無比。
若言筆法窮絕藝，書一字，至百字，八法從前亦非細。分間布白要審詳，濃淡均勻看可戲。一則一，二則二，消息蹤由無縱恣。紙爲陣，筆爲矟，將軍須是有謀略。墨要乾研清神思，點畫臨時要廓落。形勢奇狀似龍蛇，平頭大小宜斟酌。曲須曲，直須直，意氣方剛須雅飾。閑暇規矩有指歸，圓轉楷模堪法則。堪法則，有遲速，相鈎相連光熠目。古隸參雜故不拘，顛草縱橫似花蔟。偃仰莫把筆鋒挫，先須順䟐迴收左。經心健硬曉浮沈，鏗鏘啟發勿怠墮。研窮體象貌亦同，博學精微先賢播。化陰陽，勢出矣，藏頭護尾深有理。稟乎人性是常情，遞相映带可行止。遲澀飛動似玲瓏，慢引急牽如流水。上捺下挑猛如虎，蜂腰鶴膝不堪睹。壯士屈臂鳳皇飛，張弓發箭勝於弩。提撕祕思不可傳，常存形影勿孤露。勿孤露，誰別辨，義之平穩知深淺。自然觀察往還來，斗迴角立能駈遣。痾瘵纏身，溺水之禽。長似死蛇，短似蝦𢋙。古人最慎，愚蒙大忌，名爲不嘉。
二月寒食經新雨，開花綻柳人無語。近水溪邊嫩枝條，攀折悠颺還似舞。車騎園林看不若，村笛歌聲更互作。光陰番次不因循，民安萬歲家家樂。
性成孤僻愛清山，鶴唳雲霄意自閑。物外更將和氣約，精修便得扣玄關。
河决洪波東南流迤邐，蒼生昏墊困其止。去年今歲豈遑安，勞我關心情不已。奔衡浩渺故無涯，十二州民皆憂水。諸般度議自裁之，乃出禁軍爲夫使。倍加慰諭願登先，悅隨容易能如此。大將聞命效駈馳，連夜侵晨順從理。未經月餘便成功，龍門一合士民喜。歡乎歡，忻斯睹，土木如山杵如雨。浪平變化盡爲空，力役忙忙無朝暮。錫賜錢與衣，遭災免稅租。皇天睠命八方同，惟德惟馨依是輔。
神仙洞府好逍遥，不似人間歲月銷。海岳高深誰可測，九重天上自相邀。
我有真金色，常銀染不得。我有智慧空，從頭即是實。我有兜羅綿，豈受凡情墨。勸爾世間人，善道須平直。
人心樂樂聚神州，秀麗煙霞勝十洲。細柳高來齊拂岸，飛鳬時下傍輕舟。風摇碧浪藏魚窟，園裏朱櫻滿樹頭。歌唱新聲雙揭調，花前別是一般流。揎衫整羽揩金鏃，圓月開弓射白鷗。雲與山連恒爲白，春生夏長莫知秋。三天得路迷仙府，百辟盈衢從冕旒。務本含靈皆自化，和平盛世縱遨遊。
心問心，心非色相心，清靜之心道理深。驗在目前諸境界，不是凡音有正音。大道本來人難解，豈教離樂易求尋。
恤刑徧空於囹圄，八風調順興時雨。我且慙無及物功，哀哉獄訟經炎暑。清凉坐起受官榮，幾許能仁善規矩。倏忽從天降下來，霶沱敢望如斯睹。預豐苗稼瑞三秋，有感必通消灾苦。
中秋旱直至臘月，憂煩情緒不堪說。闇祈頂戴上玄穹，今日高明降瑞雪。時聞喜處萬千家，片逐輕風四六花。寒透衣寬何所思，紅鑪旋煖酒須誇。觸面來往渾無力，幾處人憐幾處惜。想得歡心盡一般，先報田農後稼穡。呈祥天地共盈懷，白沙擁砌玉爲階。動靜蒼生絕災害，安康四敘壓氛霾。
金剛般若心，善破無明因。我佛慈悲日，祇園見法身。菩薩開慧眼，生死轉爲輪。五藴皆空盡，六根不染塵。
不曾師受有文章，天與聰明作久長。道味自然玄境外，凡中奇異必非常。
從小莫顛謏，長大始成人。經史須勤學，然可待尊親。勿談他己短，但秪自脩身。所作行慈善，見者生欽羨。好事審還聽，憎愛去貪戀。我即說分明，誡逸絕驕矜。孺子受天廕，不織不蠶耕。願爾多聰悟，考順於君父。逆耳必從之，少慾減嗔怒。謹守作童兒，緣是正愚癡。重貴在心知，認取世間爲。
道門長嘯扣玄關，咀嚼盈虛口不閑。峰頂怡情松作笠，五湖來往看人間。
年過百幾鬢如鴉，到處安然便是家。醉後有時相詰問，更言我解種黄芽。
善事多兮惡事少，君子能言兮心自了。杳杳冥冥幻化中，舉目因緣還大小。勿縱貪，勿縱巧，知有寒人饑是飽。良圖子細寬更寬，下見如癡何草草。逆莫嗔，順莫好，尋思久遠生煩惱。雖然我漸近中年，歸依佛，歸依道。餘外閑來物外閑，誰聽庸音聲浩浩。
崑崙山上玉樓前，五色祥光混紫煙。景物不同人世界，羣仙時醉卧花眠。
一莖枯竹作漁竿，同畏蛟螭坐釣灘。若獲得魚舡許大，應想恐悚不心安。
慈悲與喜捨，歷劫自然深。法要無抱束，緣歸一寸心。
性相華嚴海，愛河渡要津。法門千萬偈，奧妙演無倫。
玄微達造化，得一不言三。利益衆生願，情迷謾口談。
靜非山裏住，鬧即擬何之。緣識歸空寂，生前舊亦知。
時流求法界，問取本真詮。了悟空皆寂，心明海月圓。
如夢復性坐，尋思境外忙。因緣開利鈍，語默自清凉。
邪見終成僻，真如是久長。閑心通物外，日月四時忙。
出利袪煩惱，紅塵指道衣。悟來持一念，尊大默玄機。
識重隨緣喜，精心住處安。慈心常淡薄，人我定心難。
南北及東西，千山與萬溪。路岐長不斷，曲直幾人迷。
眼識諸緣相，行持妙法存。明開邪見性，不見有無根。
谷響耳中音，根虛不易尋。諠譁袪得盡，識契本緣心。
鼻聞心所著，香臭不同根。窮究緣中識，非干妄想門。
口爽哀滋味，深思命本根。心邪迷妄相，聖法教中言。
身惟知冷暖，假合是緣根。了達真空相，金剛不二門。
意生於物外，心依染病根。正持閑語默，清凈法中存。
皮毛非實相，四大擬奚爲。悟即真空法，愚迷自不知。
津液如泉湧，虛無本不同。源深知冷暖，根盡一時空。
心猨知意馬，方便自須調。勿自生煩惱，菩提道不遥。
羣生宗法界，秘密十方尊。大教緣心識，周通一念存。
大道傳來意，緣窮識外因。善言論浩劫，天是法王身。
法要唯心法，浮生苦海中。經傳歸實相，水印月皆空。
心緣身外境，法相本常存。若求無生理，先明取善根。
煩惱浮生業，愚迷智自通。根塵如不染，識照曩緣空。
大覺如來指，心王作智都。剎塵千萬億，定相不差殊。
五花牋紙好，下筆欲書之。其意何深遠，沈吟復再思。
仰望秋天色，月華露濕衣。傳更方興罷，螢遶御階飛。
人競愛於花，花應亦愛人。從頭堪好笑，老盡少年春。
夜靜風還靜，凝情一弄琴。看書閑罷筆，自在信緣心。
知靜求難靜，忙心不可閑。艷陽天地熱，思暮日銜山。
黄昏初入夜，漏促九天春。各自隨緣意，悲懽舊亦新。
早起階前雪，縈叢壓竹欹。行人迷失路，粉壁晃書幃。
高下不相及，非今自古來。十洲花滿樹，豈用俗情咍。
老少競浮沈，須知歲月深。開花如似夢，世有幾般心。
清高宜養性，善事好相兼。菓蓏招賢客，心閑道味添。
促軫調弦急，碎聲用意彈。指頭輕妙和，鶑舌五音端。
天地自相懸，何名大道堅。聰明無滯礙，愚昧莫知前。
深秋雲物冷，經雨斗添寒。盡日緣情坐，霜葉易燋乾。
欲息何情思，良猶本不真。羣心皆有異，老盡少年人。
無事勝多事，非緣不是緣。深窮淺近意，尋往便知前。
行幸一何得，民安君子樂。求官利益人，勸善懲諸惡。
炎天收已去，凉氣觸幽襟。稽古看書罷，時聽一弄琴。
常負歲寒色，貞姿不動摇。任從霜雪裏，凡木易乾燋。
常讀古人書，隨宜道更殊。閑忙心各異，恬淡入清虛。
麗句冥搜得，灰心大道尊。從人言澹薄，古僻是玄門。
少年雖共語，不解老人心。莫作爲閑事，高山似海深。
少年多語笑，終日遂心娛。不會凡情識，如癡我亦愚。
假合於形影，如同夢裏身。若言等級類，誰是較量人。
晴霽夜清秋，星繁月似鈎。樂耶興我意，絕唱入冥搜。
雨多七八月，遍地生秋草。寂靜半斜閑，看書心更好。
妙道藏真世莫臧，勿言聖事似尋常。眼前不見非常境，別有三天照十方。
般若須將法相宗，四生九類化歸空。離然應物隨緣境，自是凡夫道不通。
賢愚善惡未嘗休，是箇衆生信佛求。真實持經堪鄭重，非心不定謾勞修。
修行緣識近宗師，妄想真空各自持。慕道終來歸正法，無窮方寸莫教癡。
直修學道有科儀，裏外緣中境不移。莫放身閑堪諦信，乖違背道欲何之。
眼前清靜莫相違，方便門中好仗依。名利勿貪常澹薄，真來司即一時歸。
忘中十種善爲緣，達得真宗有後前。利口饒教清似水，爭如無事慮心田。
圓結都來曜日光，玄珠應感必爲祥。若悟一真能自守，始知大道隠非常。
至道非凡要審知，當仁不必用遲疑。修行忽若無靈應，還信神仙白晝飛。
白雲風散聚天香，霞彩高明道味長。銀漢影沈星乍沒，又看紅日起扶桑。
異草靈芝發瑞光，不澆滋潤自然芳。何勞更問延齡藥，必可同天地久長。
塵中岡測上玄機，日月忙忙速似飛。閑境不能精妙道，疑情謾說六銖衣。
潔志清齋仰昊穹，九天雲雨正濛濛。都緣學道心無定，豈是靈仙秘爾功。
懸鑒高明鬼亦愁，方知研醜更玄幽。恒持大道真空理，清靜烟波可自由。
遥觀極自望雲頭，碧海波澄瑞日浮。霞彩連天長不斷，須憑仙子敘蹤由。
大衆仙壇幾萬秋，碧雲拖翠照崑丘。抱書童子無言話，笑阻迷情不解愁。
緊峻焚修彼自知，天嗔不許亂施爲。真心實行終歸德，善事緣多惡可悲。
照燭靈源理甚長，直須清浄有馨香。俱含萬像人難見，鬰鬰黄花翠竹光。
功成一旦等閑休，豈信昇沈滿眼愁。莫道盈虛干甚事，天仙滅靜鎮常幽。
玉殿金扉百道光，迴旋隠密對朝陽。世人不悟幽深理，却說浮生事久長。
堅心不退道皆同，元始天尊大教通。多是世人迷自惑，豈能容易見仙蹤。
乾剛展轉運陰陽，一味清虛道不忙。玄妙永通天地久，未言大海變田桑。
一年去住幾周遊，日月高懸萬億秋。但好心求方外境，勿教妄想沒剛柔。
道在希夷不易尋，忘言息慮便知深。黄金白玉將何用，爭比靈源一寸心。
蠻夷夷必盡無知，上聖功成亦化之。大道須歸真見性，灰心達善即爲師。
照耀乾坤大道光，神仙隠見不相妨。非凡非聖能迴向，始信三天日月長。
天門地戶秘機深，誰測玄微妙理心。唯有丹田身外境，清虛恬澹影森森。
慕道虔心仰翠微，玄關寂寂少人知。不求世寶兼名利，始悟無心合道時。
故無形像顯教尋，隠秘蹤由自古今。妙法不傳經上字，玄門消息岡知深。
浮生好道勿虛忙，鍊藥修行事久長。輕舉不由他假借，一登清境入仙鄉。
能知養性道中求，須要虔祈事轉幽。通達遠開明了悟，一真守靜萬緣休。
誰是知非便肯休，空言大道眼前頭。惟思利己浮名重，豈信功高入品流。
心專慕道真空法，恬澹清虛好到頭。如此修行皆盡達，十洲仙侶道相求。
初分上下順陰陽，草木浮生地久長。日月星辰隨大道，天心便是法中王。
治世求歸濟物功，希夷入我道情中。從頭日日被煩惱，煩惱思量摠是空。
五色雲煙聚十洲，蓬萊海浪壓鼇頭。化成宮闕遥瞻禮，大衆神仙玉洞遊。
人愚學道謗神仙，豈達虛無物外緣。多是六情貪愛障，更兼朝暮不心堅。
沖和道德勿相違，聖事超凡好仗依。但有陰功存世界，何疑白日化身飛。
寒銷暄盛同天色，花柳逢春誰不惜。幾許人心達久長，光陰知道留難得。
經到玄科大法中，先持道德濟陰功。三清有路人難到，但守虛無一逕同。
細月銜山似玉鈎，先陳蹤跡問瀛洲。從來萬劫垂名在，王母行天得自由。
逢春便見野花新，往覆閑忙舊路塵。輪走足輕多少意，世途常似夢中人。
慕道焚修萬法通，一心清淡奉真宗。方知異境人難見，見即虛無事不空。
世俗忙忙似海深，愚迷豈解聖人心。分明教法生虛妄，慵鍊歸真不易金。
莫問仙家不死鄉，泥丸秘密隠身光。華池禹潤無拘束，勤習通流看上方。
聖人棄智妄中尋，質實先明朴在心。坦蕩玄門常不達，那非那是秘源深。
修持須是要精專，常恐他人業類牽。莫把我言爲戲弄，輪迴斷定不遷延。
救物功深好自持，知之修鍊善心爲。神仙豈謂人間惜，自是迷流識見卑。
語言端謹易求尋，己是他非禍返侵。忠信先修銷大僞，何曾鄙隔聖緣心。
報應從教見祖宗，先持清靜後論功。紅蓮花出青泥裏，方信仙凡道本同。
任從寒暑鎮常侵，一氣韜藏萬種心。堪笑愚癡澆蕩甚，却非淳朴不幽深。
淳化四年立春節，喜遇韶光看白雪。祥雲景象一時呈，凝情靄郁比難說。人心丕變顔容別，樂天順敘皆胥悅。土牛擊後便駈耕，萬物從茲萌牙發。麗日遲遲影漸長，梅花嶺上明皎潔。懽抃陳儀隘九重，乾坤瑞氣初融泄。真風大布色無窮，春盤鮮盛排羅列。隆興煥耀太平宜，預祈豐稔名香藝。淺情之人莫共語，引爾回邪非處所。爭似淡交得久長，小人終是無規矩。
玉漿時復嚥於津，通暢全勝百味珍。滿口馨香兼自得，顔容改變作真人。
紫檀金線槽偏蹙，撥弄朱弦敲冰玉。指法從來天下聞，翻成盡入昇平曲。傳之世上五音足，希夷道聽化民俗，盤龍面對壓鼇頭，玄微風散萬般流。長春苑內半酣酒，陽和自態低迴首。聲高細咽浪潛幽，不勝情處稀還有。韻響寒空明月裏，亦非滌蕩凡愚耳。謾說仙家調宮徵，絲竹那堪將比擬。溫柔腕軟一雙輕，滿坐馨香來四起。珠囊抉破無多力，好似鳳皇張羽翼。昔時皆總用心勞，幾許名揚彈盡得。和合象同琴與瑟，凝神巧妙通南北。鶑嬌舌急戀芳菲，水精簾外欲含輝。此藝人間堪可重，杏花楊柳色依依。
雅頌文章順化風，馨香不必在芳叢。陽和遠近隨田畝，春雨如膏有大功。
如花遇雨濕瀧凍，審此言談大道中。世上幾人知舉措，故然不與我心同。
月光紅燄影參差，九衢麗景意躕踟。車馬往來珠無礙，幾人相逐幾人隨。天河夜靜色如銀，半擁紅街半擁春。山高市邑弦管處，燭殘露顯伴香塵。傳更漏唱欲將催，百萬燈花燄裏開。醉酒狂歌家家客，行坐歡如莫自裁。去年今夕一般遊，桂樹蟾宮慢欹樓。更深漸覺寒氣冷，雲摇五色順情流。
上短下長人莫笑，信緣披得便前行。衣裳不是顛來倒，憑仗丹青畫取成。
花間春鳥語喈喈，道在其中動我懷。紅艷幾時長久住，年年依舊看相挨。
露含千滴瀝，幻化杳無跡。心重一時間，寸陰堪可惜。明根生惠性，德行多饒益。掌握驪龍珠，縱橫不改易。浮生在眼前，海變黄沙磧。萬里似閑雲，天高難障隔。春來又復秋，正自銷邪僻。慾界共知深，恒河豈蕩滌。虛空有路岐，人迷慵去覓。影裏架金梯，堅持須是一。愚癡恍惚中，返朴歸淳質。毀譽謾勞煩，終身還不吉。河水注東流，自然無漂溢。上下立尊卑，端恭何得失。
年年柳與韶光契，春風便作開花使。黄鶑到處不絕聲，嫩葉芽新生悲翠。
信天緣便信天緣，那是凡夫那仙。勿枉用心閑過日，來隨福報猛如泉。
我曾聞昆吾有鐵，九鍊方成冰似雪。玉彩精晶耀日月，風霜凜凜甚威烈。新磨刃上七星文，誰敢鋒前布陳雲。黯黯凌空魑魅怕，銷盡邪魔并詭詐。寒光到處鬼神愁，哮吼乾坤一片秋。龍泉劍，龍泉劍，我用似波流，昇平無事匣中收。
五惡貪嗔皆自起，高深海嶽猶窮矣。無明發在一時間，對面如同千萬里。
酒一杯，深深情不足，倚檻迢迢青草綠。舉目煙飛勻灼灼，柳摇似舞春風曲。葉嫩舒張芽徧拆，觸處芳菲尋未得。妖妍艷艷爲誰流，鶑銜花墜落人頭。世間萬事難裁剪，樂送樓臺聲遠遠。斷續高低去復來，稀疏霧郁松枝偃。暄和思滿郊，燕拂綠楊梢。暖日倍添紅杏密，從容閑被野禽嘲。
凡愚不取自逍遥，其奈心如似火燒。虛過光陰速似夢，隨緣盡向暗中銷。
三春二月一樣同，翠柳峨峨解舞風。池水湛然經雨後，桃花始覺半開紅。半開紅，麗天輝，新燕未歸鶑亦飛。
君恩重，人心重，未知各各將何用。思量二事一般情，賢愚憂樂皆相踵。大道不見是非心，名利囂塵如幻夢。朕緣寡昧愧周旋，未信鴉巢鷄生鳳。此理言淺究深言，意馬能調袪恣縱。荆棘太賤任從荒，粟麥本體隨他種。凡夫豈料自家身，開眼如盲堪笑弄。季於亂世遇時平，掌握縱橫誰紀頌。善念入無邊，惡也不知痛。
大矣哉文，道合南薰。包含六義，洞究三墳，傍通造化，察變聲聞。垂其懿範，萬一之分。
道泰希夷，乃詠歌之。羣材奮發，迭奏相追。風騷不失，千載一時。倜儻沿革，大啟箴規。
體道前賢，禮樂爲先。縱橫逸豫，言發自然。多知博物，文德心懸。孰能若此，宇宙推遷。
繼出寵材，睹奧自開。揣摩三教，百行俱來。真宗起思，撫掌堪咍。識業之敏，談論熙哉。
造化等齊，不分高低。神筆才智，海嶽凄凄。稀代爲寶，舉意東西。毫端萬象，沃蕩狂迷。
春色春兮景媚妍，薰風暖潤物華鮮。上林花結和香霧，絮壓輕輕軟似綿。寰中運啟大平年，文武須精百藝全。弄影馬驕難控勒，龜茲韻雅奏鈞天。仙仗儀排親自注，電轉星毬來進御。玄之寂妙得其玄，更重人前舉止措。靴衫束带兩分行，七寶鞭擎呈內庫。一坦平兮殿毬場，國樂調兮甚鏘洋。掀天沸渭轟鼉皷，返朴純誠斅三皇。折旋俯仰怡情悅，乾坤日月盡舒光。龍馬徘徊多步驟，生獰堪羨困垂韁。繡䪌紅絛金蹀躞，鑾鈴珂珮水精裝。五雲慶集鶴爲駕，短袍新樣甚風雅。東西相望賀頭籌，歡呼蹈舞金階下。隔宿閤門宣侍臣，廐中令揀馴良馬。紫氣盤旋分月仗，庭蕪盡去平如掌。趫捷雄雄鏤鐙輕，雷聲唱徹迎空響。俄然斗轉俱渾霍，亦非駭目猶人作。學之玄妙似通神，鳳翼藏珠豈易落。傍捎正擊有多門，斜身用力輕敲斫。我因閑暇自銷停，對手臨時相架閣。深似交鋒立戰軾，匹馬縱橫藉筋脚。孤星遠迸向人飛。雲開瑞色天，清廓打三籌，公子王孫第一流。聲高唱好繡旗舉，響亮歡聲動十洲。齊拜彤庭臨玉砌，香隨霧散墮鼇頭。奔馳繫合班，供奉內臣側。祥煙澹蕩儼清風，御筵開處浮春色。弦管調高甚諧和，排優次第用心怕。難中最難人健羨，困即蹔來臨玉殿。苑花方盛重暄和，特會羣臣開廣讌。廣讌初啟日遲遲，時飲醲醪紅滿面。唯將煦育徧覃恩，狻猊噴裊龍香散。四寒偃戈征將閑，喪膽犬戎尋不見。牡丹澹兮白如雪，打毬妙兮多指訣。似展兵機演智謀，風旋兩陰甚奇絕。每爭競逐向前衝，星高隕墜相鉤拽。聲傳士庶萬千家，濟濟鏘鏘耀輝華。從人巧拙快予意，歡呼動地喜交加。我緣寡薄非明主，禮樂風俗成規矩。笑他左右盡狂心，文臣戰將多如雨。修持管筆故無疑，威懾遐荒用神武。僚宰滿面是香塵，一邊得失虧先補。車書混化霸丕圖，姬周小世方爲數。休言落鴈射雙鵰，中原靜亂平胡虜。
皇天不事但多羅，莫道無緣奈我何。上有天堂下地獄，分明種麥不生禾。
南來北去無時節，舉翅抬頭飛似雪。當日離春今日秋，汀江浦上舊明月。
具蹄凡夫，何行何著。靜鏁天台，高知嵩岳。拘束迷情，人天離樂。聖境芝蘭，名山採藥。啖柏餐松，清神去濁。入口馨香，風和露嚼。可以放曠，千年之鶴。審取來由，勿自繫縛。洞有桃源，化成雲閣。上有鳳皇，下水魚躍。本從自然，豈用圖度。
春風綠野徧天地，枯朽漸隨紅日麗。世界包含雨露新，東郊舒暢芳菲媚。煙波柳嫩摇拂水，時遷蕩颺情已矣。不言往昔與今來，海岳高深升萬里。
朱明日盛殘花卉，瓊苑爭遊諠帝里。寶馬香車去復來，幾許人心歡不已。金明水上浮仙島，畫舸龍舟非草草。世寧清靜驗如然，老者携小少隨老。匼匝煙雲楊柳岸，羅綺縱橫長不斷。五穀豐登順四時，億兆歌謠絕愁嘆。康哉闐咽芳林下，一看難醻千萬價。千平聽在樂聲中，比屋可封民自化。
五粒青松護翠苔，石門岑寂斷纖埃。水浮花片知仙路，風遞鸞聲認嘯臺。桐井曉寒千乳斂，茗園春嫩一旗開。馳煙未勒山亭字，可是英靈許再來。
天臺封詔紫泥馨，馬首前瞻北斗城。人在函關先望氣，帝于京兆最知名。一區東第趨晨近，數刻西廂接晝榮。正是兩宮裁化日，百金雙璧拜虞卿。
消盡層陰上盡梯，雪餘宮瓦弄晴暉。碧簷交照虬爭聳，朱闕相聯鳳欲飛。日向金溝春溜動，風來珠樹曉寒微。帝家池籞饒芳物，白鳥翩翩接翼歸。
老子詩名久廢閒，喜君步驟少陵壇。句敲金玉聲名遠，韵險車斜心膽寒。傾出囊中和月露，皎如盤底走珠丸。苦藏難沒詩家事，會看塵冠早一彈。
作者傍邊好見聞，速來就汝作比鄰。詩中活法無多子，眼裏知音有幾人。爾許精奇花粲筆，豈容塵俗海翻銀。老夫幸有千機錦，尚欠江頭一浣新。
洞戶春遲漏箭長，短轅初返洛城傍。彩雲按曲青岑醴，沈水薰衣白璧堂。前檻蘭苕依玉樹，後園桐葉護銀牀。宴殘紅燭長庚爛，還促朝珂謁未央。
瑟瑟新聲脫綠槐，半寒天氣日相催。西樓夜色吟偏好，南國朝雲夢未回。翠影暗牽蘋葉動，清香遥獵桂枝來。重陽漸近松醪熟，白菊如何爲放開。
冰操從來畏四知，漢江南畔擁藩麾。地經謝守開油幕，人憶山公倒接䍦。風入射堂飄鼓吹，雨隨行縣濕旌旗。前朝叔子流遺愛，拂蘚應看峴首碑。
曾飛麗藻清堯問，猶屈長才尉楚城。官是神仙標秀領，縣因靈寶紀嘉名。西崑已挾凌雲譽，外戶全消擊柝聲。早晚聲名來謁帝，會看雙璧賜虞卿。
修篁百箇靜無埃，憶共山僧競日栽。夭矯翠虬身欲化，婆娑青鳳尾全開。風含爽籟依朱檻，月鏤青陰覆翠苔。曾爲檀欒衝雪看，玉枝相亞曉皚皚。
三最初承予告恩，一雙青翰出都門。關繻舊棄人多識，橋柱前題墨未昏。南國歸雲聊送目，河梁新月暫消魂。玉山丹府重來日，好拾風謠奏帝閽。
臺召西來二節榮，清江浮舸鴨頭平。十行受詔龍綸重，五兩占風鳥羽輕。目送華林春雨色，夢隨長樂曉鐘聲。竚看隻日延英對，丸墨宮毫屬長卿。
青蔾香灺掩殘書，越絕東南駕隼旟。紫陌花期經祓禊，清淮潮信待蟾蜍。鳥聲百囀春芳際，蠶候三眠夏葉初。吳地吟朋如見問，爲言江令憶鳀魚。
朱航東下忽經春，藏室離居作惡頻。簡上蠹蟫終日在，樹間靈鵲至今馴。北宮自有咿嚘客，天祿誰同寂寞人。昨夜西窗有佳月，此心迢遞思冰輪。
絳蕊層層吐翠羅，水妃冠重曉峨峨。應嫌菖本開花少，却鬥榴房著子多。含露自知芳意在，偃風無奈落英何。更憐玉骨藏深怨，暗結千絲在綠波。
檻底凝漪碧漫天，角巾東路主人賢。汀花照席供春醉，沙鳥窺簾伴晝眠。何必馭風追汗漫，不妨乘月弄潺湲。流杯若仿山陰事，兼有蛙聲當管絃。
津亭歌闋戒棠舟，五兩風輕不少留。西北浮雲來魏闕，東南初日背秦樓。層城渺渺人傷別，芳草萋萋客倦遊。平樂舊歡收未得，更憑飛夢到瀛洲。
多年襆被玉山岑，鬢雪欺人忽滿簪。駑馬雖然貪短豆，野麋終是憶長林。鱸魚未得乘歸興，鷗鳥惟應信此心。見說新橋好風景，會須乘月濯煩襟。
有客稽山岸角巾，寶書盈笈日怡神。雲銜別嶺搘筇久，月上前峰隠几頻。窗上蘿陰猿警旦，塢中茶候鳥啼春。一經鄒喭能傳世，子舍于今兩綬新。
行臺西北接參墟，仗節重乘駟馬車。水是晉君沈璧後，地經唐叔賜圭餘。蕃酋重足虔條教，部吏承風畏簡書。武帳歲終還奏事，康侯三接聽新除。
劍棧秋旗拂過鴻，行臺西去撫蠶叢。民間幼艾餐和氣，徼外酋豪偃德風。巴漢靜歸籌筆內，岷峨閒入畫圖中。時平幕府無留事，樂職何妨頌聖功。
亭下春芳接楚波，金堤勃窣路相過。窗中霽景煙姿遠，簾外晨香露氣多。紅頰倚牆花並蒂，綠陰翻檻樹交柯。朝陽定有浮杯樂，醉墨何妨記永和。
碧蓋緗葩映素秋，此中蘭櫂好銷憂。相將共挈青絲籠，一笑同迴翠羽舟。日暮鳴榔隨下瀨，夜深歸櫂怯中流。東方自有羅敷婿，不顧江邊越鄂州。
甘櫻離會酒初醒，還赴東侯拱璧迎。江上桃歌傳樂錄，坐中鸚鵡占賓榮。仙車過洛人偏識，繡騎還邛客盡傾。後夜嚴陵臺上望，紫雲西北是神京。
目斷江南佳麗城，欄干樓角幾長憑。越人抱膝吟遍苦，吳客觀濤病未能。此地旃檀多勝剎，一時龍象有高僧。知君暇日尋猿鳥，閒上靈峰第幾層。
北地當衢拂斗魁，竹林清暑似巖隈。將壇緒業傳金版，文苑新書集玉杯。數篋龍拏藏寶刻，一泓蟾滴試烟煤。好辭戴鶡飛千牘，東武原從禁衛來。
啄兔青骹直下飛，霜雲慘慘楚楓披。秋林月迥聞樵斧，晚市風沈見酒旗。江上敗荷無限柄，雨中殘菊不盈枝。物華怨盡仍傷別，塢笛聲中一涕垂。
顔詩摛錦有高文，席上經年未聘珍。鵠板乍停公府詔，貂裘還敝洛城塵。雪園授簡誰爲賦，煙渚歸艎不待春。何日子虛聞夜誦，尚方給札對嚴宸。
江上丹楓墮夜霜，式微愁思豈禁傷。壯圖萬里青雲在，舊徑三條碧草長。匹馬歸來江練白，惡氛收盡楚天凉。大明繼照光華旦，提筆相期翰墨場。
齋輅虔郊報，祠宮就國陽。繁雲猶待族，霽日忽迎長。圭璧紛佳氣，粢盛馥異香。人情欣眷祐，天意益端莊。被衮侵寒霧，升壇躡早霜。左方虛小次，午陛却中黄。六樂乾祇格，三登海宇康。千官森劍珮，萬里走梯航。神筴膺符命，天壺飲福祥。從今瓜瓞慶，鼎業熾彌昌。
高鬟美人髻，妝閣一何鮮。迷路來春後，開花近日邊。居常澆御水，動欲絢非烟。分潤從仙掌，流薰自帝絃。雅當翻藥地，繁極曝衣天。色映芝泥熟，香交蕙炷燃。吟殘秋蕊脫，睡起午陰圓。應笑憑欄者，相看已幾年。
寶勢嵐光秀，濃春物景鮮。飛峰凌巨浸，精構起中天。鳥畏雲濤險，僧安石室禪。貫花應作偈，望月定陳篇。不爲青霄桂，同裁白社蓮。羨君飄鵠舫，獨自號神仙。
藻衮御中楹，詳延得世英。賓鄉具三物，題塔冠千名。玉擅崑山價，箎兼仲氏聲。平淵二龍躍，碣石一鴻輕。慈宴堯厨洽，宸章禹律鳴。入辭瞻翠葆，去候過朱櫻。贊治崤陵險，歸寧蜀棧橫。都門百壺送，宿館五漿迎。帝所銜標雋，親前戲綵榮。勒銘知有作，叱馭肯辭行。桂色窅窊秀，棠陰蔽芾清。期年隨詔入，脩路接瑶京。
廣內施重闥，承明敞直廬。上清通帝所，方丈擬仙居。漢后前釐席，淮王重報書。時宗登賈馬，暮召得嚴徐。玉至光秦璽，珠來照魏車。高文參正始，密旨奉權輿。王澤宣從綍，天香對滿裾。論思皆藥石，咳唾亦瓊琚。弱水滄波在，然山老墨餘。睿篇朱雁刻，宸翰白龍攄。寶肆還容礫，珍林誤植樗。匪躬無謇謇，每食有渠渠。寒日分宵直，繁雲向歲除。九門催鑰下，三殿警籤初。北斗低層掖，明河拂太虛。求衣欽德盛，襆被省才疏。多病長思越，知非晚學蘧。煙霄叨步武，江海隔樵漁。榆性誠爲鈍，葵心但欲舒。日祈同舍進，躋俗到華胥。
八舍嚴周衛，千門肅漢閨。金胥催遞宿，玉羽伴歸棲。禁樹驚寒斂，仙雲拂夜低。星河紫牆外，霜月碧城西。汲字紛難整，鈞音怳易迷。有人歌白雪，此曲妙清溪。文獻初登亮，君王益徇齊。因知函鼎器，那復久烹雞。
楚地五千里，揚州獨一株。香名從此貴，芳格灑然殊。國艷何勞粉，天姿不掩瑜。濃薰霏麝氣，細蕊列蜂鬚。雲朵垂三素，仙衣著六銖。吳中休插柰，天上枉栽榆。神物疑長擁，靈根此未枯。人間如定價，百琲睡龍珠。
才出羣英表，文推一代雄。靈蛇操掌上，雲夢納胸中。醉墨千峰立，吟毫八極空。居官疏皎覈，處世倦磨礱。綠酒常埋照，清琴自寄通。昌言曾拂治，密疏早談戎。天子知亭伯，時人重孟公。何言執戟滯，便到闔棺窮。鵀鳥巢門止，驊騮挶櫪終。芝筋留御帳，簫賦落王宮。薄葬依莊叟，殘書付所忠。惟餘身後得，凜凜是英風。
別館拋雙闕，飛除鎮一方。黄山縈蹕道，青檜繞宮牆。緹騎千羣合，周阹四面張。管絃繁欲沸，旌旆鬰相望。走馬長楸密，更衣別寢凉。星飄肅慎矢，雪擁羽林槍。歡樂何曾極，盤遊不可狂。吾聞堯舜治，垂拱在巖廊。
北地良家子，山西舊將兒。新從羽林射，得赴雁門期。橫死人無比，微行世不知。長安偏重俠，趙國素多奇。照地連錢錦，迷春鑿落巵。喝盧燕市客，顧笑楚臺姬。烟樹黄山路，霜雲白草時。雕弓孤月滿，騁馬一塵隨。應手雙雕落，回頭赤日移。却歸東第去，高宴九燈枝。
徼道西華內，觚棱北斗傍。神靈安肯構，恩澤賜燔香。渤澥通驪窟，崑崙拱畫梁。清壇浮早景，碧瓦霽初霜。甲帳嚴如在，丹簷迥欲翔。隆姿瞻漢后，餘烈畏軒皇。埋劍橋山遠，游冠閣道長。白雲迷處所，仙掌鎮相望。五岳扶封域，三辰緯典章。升歌留寶鼎，刻號在神房。盛德尊原廟，遺仁睦鬼方。聖文名善繼，百世溢流光。
暝色凝無際，寒雞悄未晨。蓂枝將換朔，斗柄漸歸寅。水火猶分漏，龍蛇尚蟄身。四時寧有暇，萬物又勞春。樹喜丹葩秀，人憂白髮新。明朝趨寶殿，誰是奪重茵。
丹舸傍江潯，嘔啞遠櫓音。新科持片玉，能政引孤琴。美進宮坊秩，榮歸里閈心。名參天下雋，歌著邑中黔。地志連香徑，家園带武林。吳山幾屏秀，楚水一篙深。晚鼓停餘疊，秋帆卧半陰。平時接方驥，後夜望橫參。陶菊何妨醉，江毫且剩吟。悠悠河上別，千里鬰朋簪。
月色初藏桂，年芳漸有梅。人情欣臘破，天意許春回。陰雪迎風解，寒澌向日開。午枰宜試著，卯甕好嘗醅。寓興題紅葉，乘閒步紫苔。長吟溪上曲，偏憶洛中才。絕墨淩崖石，高文拂斗魁。詩鋒無敢犯，酒戶少能陪。綠髮裁方鬒，丹心未肯灰。琴書聊偃仰，魚鳥暫徘徊。蔚豹雖藏霧，蟠螭已得雷。只愁騰踏去，相望隔蓬萊。
盤錯才無滯，弦歌政有聲。及瓜青紙詔，謁帝紫微城。節並霜松峻，心同冰玉清。十槳行色貴，三府辟書榮。驛樹紛紅葉，江蘋老紫莖。祇應中宿路，雙節急歸程。
邑控三湘遠，帆經百舍遲。天文瞻翼軫，江色泛漣漪。丹闕傾心戀，蒼山舉目疑。歡杯憑秫米，騷思託蘭旗。竹律寬無害，琴堂靜不欺。期年行奉詔，虎帳對堯眉。
上客何爲者，平生富義名。飛鈐師鬼谷，談笑敵神兵。然諾千金重，交游萬戶輕。平臺置酒召，碣館側身迎。土缶邀秦擊，銅盤劫楚盟。縱橫三寸舌，厭飫五侯鯖。龍種騰長坂，霜雕刮太清。誰能彈劍鋏，北海有長鯨。
秀極武夷峰，清才氣所融。香名傳日下，勝範迪時中。大對承三道，清篇滯半通。新吟池草綠，故事幕蓮紅。參畫文無害，沈英位未充。談高起廢疾，檄壯愈頭風。圭璧嚴書殿，房心敞帝宮。行頒上方筆，客特薦揚雄。
金商纔換暑，雲葉早驚秋。大火宵中散，清光日下浮。凉心遺翠簟，遠夢繞滄洲。蕙圃殘香薄，筠溪碧蔭稠。小窗聊寄傲，虛閣鎮端憂。带眼渾移盡，還同沈隠侯。
路寢尊嚴配，明廷考舊圖。房心通氣象，太紫狀規模。翊衛多儀縟，齋祠至信孚。籩羞甘菲薄，鼎味却鮮腴。日月垂天象，鸞龍奮寶跗。樂均諧睿律，禮蕝潤宸謨。劍珮千官拱，梯航四海趨。謙恭虛小次，登降謹黄衢。德盛三靈格，恩流萬物蘇。甘泉陪法從，千載喜歌虞。
路寢凝中宇，星文直大辰。總章裁往範，齋駕奉明禋。惟聖能嚴父，於皇重饗親。永懷深肅僾，昭事極精純。鍾律咸韶古，衣冠黼黻新。九金徠貢職，萬玉儼朝倫。夷夏觀殊禮，乾祗享至仁。參祠七世廟，再降六天神。萬寶成秋野，千祥擁禁宸。睿恩覃四海，壽域躋斯民。
阿閣藏仙籍，英輿侍睟儀。珍函開二典，聖藻煥重離。河洛斯文在，盤盂乃訓垂。寶跗親許視，瑞物遍容窺。白鳳隨毫舉，蒼龍應墨奇。好文逢漢后，觀象值庖犧。溢幅榮分賜，班觴曲示慈。柏梁晨煦洽，仙莢晝陰移。和樂韶音美，承平鎬酒遲。再陪瑶水宴，千載慶茲時。
紫殿程書廣，鴻都校籍成。宸心睠儒學，慈宴詔樞衡。供帳來金闥，臚傳下玉京。三山開秘宿，七閣敞修楹。革履趨朝暇，華貂映席明。弁繁星錯落，佩雜玉鏘鳴。爐靜飄芳蕙，圖開識禁橙。壺均天所酒，鼎薦帝餘羹。夏屋彰仁洽，衢樽樂治平。丹樓晨唱近，碧樹曉寒輕。宇內年書有，人間月就盈。非烟舒渥旨，愛日助皇情。鳬藻深歡意，魚蒲溢頌聲。蕭斯蒙湛湛，露彼仰英英。故事留東觀，崇恩自上卿。何言挈瓶陋，亦玷舉觴榮。已重高門地，還歌食野苹。微生徒棗鈍，弱植但葵傾。就日欣逢旦，瞻河喜見清。更期紆翠葆，千載詫登瀛。
至道希夷內，神威造化中。行棋延羽駕，推策敞琳宮。秘寢觚稜峻，嚴扉坐狄雄。天人凝睟表，日月在方瞳。離坎精神集，房心氣象通。中黄安戊己，遥翠拱轘嵩。陪享衣裳盛，登羞火棗豐。層壇霏顥露，甲帳肅靈風。波靜流寒瓦，霜清入曉銅。廊虛鳴尺蠖，樓迥倚晴虹。行馬依芳樹，棲禽占碧叢。游光宵自燭，雕靄晝常濛。大壯親規近，甘泉舊典崇。平時闢閶闔，盡日訪崆峒。綵仗交輪奐，天香鬥鬰葱。野長迷七聖，庭闊舞千童。祼鬯歆惟德，笙歌悅亶聰。蟠螭負金石，翔鶴下絲桐。法度昭神祖，文章炳鉅公。鼎期扶更遠，山瑞委無窮。用九乾元正，生三太極空。木龍雖有寓，芻狗本無功。迎氣陽郊始，均禧宇縣同。權衡樞極右，號令斗杓東。濬哲虔時祀，施生道化工。正辭除秘祝，承詔謁孤忠。仁與春膏動，恩隨臘霰融。天和傍星鳥，地惠及昆蟲。受記神司職，齋居帝飭躬。因知耕鑿力，誰解識淵衷。
太極生真主，中原有聖人。圜丘尊上帝，大旅合羣神。行馬帷宮肅，乘龍法駕馴。禮容光日月，文德動星辰。劍履陪祠古，咸英作樂新。東方虛小次，午陛徹華茵。吉土繇誠享，高穹以道親。燭壇光景集，升燎福祥臻。寒霽三冬色，恩融四海春。萬靈今受記，長此奉堯仁。
弄色金橙熟，朝元玉軑襄。寶奩登美實，齋蹕駐清光。高葉參雲碧，繁苞壓樹黄。鮮明當早旭，採摘有新霜。原廟已云薦，大家猶未嘗。分頒顔在咫，捧拜手盈香。凡果深何幸，孤根遠見將。五行含戊己，二水出瀟湘。來植清琳館，叨升白璧堂。更依仙掌側，日夕近芬芳。
一春紅日色，刻意借鮮妍。露葉深成翳，風枝猛欲燃。黄金爲彈重，赤水得珠圓。甘實行宮薦，香名麗賦傳。色欺丹魄上，味出紫梨前。玉果誇珍實，何曾入象筵。
秀植登中禁，靈根記大方。纖枝乘十雨，勁節誓千霜。雲幹仍稠直，烟華稍鬰蒼。綠陰疏未合，翠鬣儼相望。育質從新甫，標名壓豫章。三休依寶構，一溉引天潢。瑞露通晨浥，靈風繞夜翔。蠹蟫驚閣爋，啼狖憶巖光。地惠覃行葦，人情樂樹楊。保無禽鹿踐，知免斧斤傷。遠勢興毫末，孤標出衆芳。寒葭寧可倚，幽草固難藏。庭鶴宜留側，臺烏莫近傍。未經鸞隠葉，不使麝居香。松操同凌雪，葵心共向陽。故情存澗壑，生意屬池隍。晝景斜臨石，禪機俯映堂。頌傳商廟桷，材入漢家梁。此世隆三代，何時構九房。瓌姿天所産，工度未應忘。
瑞植昭天産，祥枝感帝臨。均承元化力，同抱歲寒心。異稟笙簫質，全包律呂音。孤根皆出地，勁節約成林。蒙潤非烟近，含滋御水深。風前交吐籟，月底互翻陰。秋實思威鳳，春條宿綺禽。留觀停翠葆，託賞集華簪。蒼震猶乘卦，商巖近作霖。天支從此茂，長覆玉山岑。
艷冶如無罪，何由謫絳宮。不因輕阿姥，即是小仙公。丹臉翻啼雨，飛書却寄風。春溪迷柳曲，午影過牆東。密葉輕籠翠，繁陰半露紅。誰驚幽鳥散，千片觸簾櫳。
霽色初休雨，寒媒稍欲霜。崦嵫驚日晏，嵔𡾊喜年康。菰米迎冬熟，萍醅破社嘗。霅聲寄檻冷，卞色入樓蒼。弱援垂榴臉，幽叢亞菊芳。牛羊馴沃野，雁鶩悅滄浪。水市能爲楫，田家乞有漿。溪音挐競去，村語醉相將。自昔分天塹，茲州介水坊。貢絲標禹土，錯繡接吳疆。佳麗南朝後，鮮明茂苑旁。風華在安石，文物有東陽。柳客詩名馥，顔公筆勢翔。山川爲吐氣，日月欲爭光。異代虛墳柏，逢辰濫郡章。壤歌知自化，符守信非良。勇爵思長劍，高謨乏智囊。葵心拱宸極，藿食念巖廊。西戍方疲陝，中原久患羌。邊人思李牧，天子問中郎。臣僕今三世，腥羶彼一荒。山西雄占隴，河曲斗分潢。漢始城張掖，秦初地朔方。限戎深得策，遮虜大爲防。小雅亡于晉，中興屬在唐。太宗神且武，貞觀粹而王。都雍三才直，安西萬里長。聲明冒葱雪，亭堠徹甘凉。聖術初無敵，孫謀本克臧。末塗虧繼守，駿命亦頹喪。上帝歆炎宋，真人奮大梁。鑿乾分上下，操斗運中央。殺氣西刑馬，妖氛北隕狼。三關收朔漠，兩鎮復河隍。龍虎其文炳，雷霆我武揚。商球傳聖弟，夏鼎授儲皇。託付神規遠，彌綸治具詳。四維嚴幅正，八柄謹低昂。地廣蘗芽出，海深神怪彰。遺雛偷嘯聚，雜種學跳梁。王者輕分土，仁人重納隍。猶如棄鱗介，不使易衣裳。禍亂收凶器，昇平隠上庠。蹛林通好固，狡穴送誠忙。圭瑞修歡聘，金行戢怒芒。生民去湯火，塞土遍耕桑。月窟頒正朔，雲封刻美祥。大璜貽燕翼，下武寖明昌。區外蒙冠带，天中布典常。三雍宣雅頌，九譯走梯航。仙致昭華玉，神來弱水香。路車均奕奕，朱芾賜煌煌。南面存亡國，西平拂肯堂。虎臣無備禦，狼子有包藏。竊欲屯蜂蟻，私相署犬羊。癡言天可上，愚謂日無亡。傳箭招廬帳，推鋒逆頡行。三河煩調度，六郡苦痍傷。旅力雖疲曳，游魂尚頡頏。寢謀思汲黯，禽敵想陳湯。多士皆方領，孤生特面牆。莂官尸禮闥，槧職玷文房。無策均宵旰，何階致富强。分從高閣束，敢避要途當。鈴下居無事，樊中脫未遑。鱸魚知味美，鷗鳥信機忘。濩落才何取，支離臂自攘。雖貪紆紫樂，豈免頓纓狂。感慨乘軒鶴，吁嗟拒轍螳。山河賞吳起，社稷歎童汪。華夏崇基本，朝廷總政綱。弓偏宜舉抑，琴緩在更張。陽德銷羣慝，天元秉至剛。偃兵誠未易，用武復何妨。雪近思王國，雲閒憶帝鄉。何時聞露布，稱薦萬年觴。
句水聲東轉，昭山勢北回。三洲環白浪，一徑踏青苔。牖對遥岑敞，門迎別嶼開。鷗鷳如舊識，蘿桂是新栽。野氣霏霏入，川華剡剡來。老猿偷熟果，馴鴿下生臺。樵斧鳴岑寂，魚扉映曲隈。觀濠立莊惠，結社坐宗雷。格磔歸禽亂，嘔啞去櫓哀。看雲秋徙倚，弄月夜徘徊。珠且矜圓折，犀休衒辟埃。沃洲應祇爾，何用憶天台。
露夕仙葩卷，風晨寶艷開。妖漦夏庭出，禍水漢宮來。玉冷埋秋骨，珠寒斂夜胎。河分龍浪灌，月借蕊淵栽。神襪能凌水，仙裾不惹埃。文魚纔可戲，鴆鳥莫爲媒。却死熬香釜，延年刻壽杯。息媯今不語，猶尚怨荆臺。
周雅傳遺詠，菁莪播淑聲。育材方被化，在沚自敷榮。得地偏蒙潤，乘時並擢英。託根分曲渚，入學隸司成。行葦仁同洽，山萊詠可并。聖恩均雨露，挺質愧微生。
遺魄知何許，孤風不可攀。星辰歸碧落，道德寄青山。堯舜錙銖內，巢由爾汝間。草萊升御榻，韋布揖龍顔。圭組無由屈，烟蘿却自還。幾峰雲冉冉，數里水潺潺。孤竹清何隘，磻溪老未閒。獨留冰雪操，千古凜人寰。
日下東京旅，才華變世雄。高門真偉器，正始得遺風。鳴玉來江表，英聲滿洛中。銀鉤專墨妙，犀柄擅談叢。一札公車詔，千鈞矍相弓。卿才歸樸斫，英彀入牢籠。佛寺題名塔，天家奏試宮。鷦{冥鳥}有短羽，亦恐附鴛鴻。
帝設英雄彀，朝多俊乂官。玉羈收汗血，珠網獲飛鸞。仙籍分丹桂，香名藹秀蘭。新從平樂試，入奉柏梁歡。辨色趨霜戟，催班近露盤。閣芸開縹帙，堤柳據歸鞍。詩就雞林買，書成太乙觀。行聞延體貌，坡上有金鑾。
稼殿秋香熟，烟畦早景鮮。玉虬乘暇日，銅雀報豐年。壓地黄雲重，含風寶粒堅。三登繄帝力，一豫俯天田。幸厠標章讀，仍陪從蹕宣。賜禾知禮厚，視草覺恩偏。釐席思前問，經帷惜外遷。妙詩深雅意，王政食爲先。
縣枕秋江側，銅章滯雋旄。長安去日遠，單父戴星勞。秀水遥通楫，嵐峰欲妒袍。文絃一琴古，仙舄兩鳬高。家樹喧朝鵲，鄉亭寂夜獒。土風清是楚，才意苦于騷。訟少停黴索，吟多費健毫。平時洛中社，相憶醉含桃。
需奏登中掖，除書出上臺。獸隨朝带結，隼映使旌開。地接朱陵近，人從藏室來。蠹蟫侵舊帙，浮蟻入離杯。嶺勢遥連楚，星文却視魁。雲依蒼野住，雁隔楚峰回。夕夢驚湘瑟，春心託隴梅。南方本寬教，東里復多才。駟馬榮星駕，千金慶壽罍。未應嗟遠守，素志在循陔。
三道膠西策，詳延俯瑞蓂。帝臨宣室坐，人拱太微庭。捷思誰加點，危言自據經。文成洛紙貴，詔下武泥馨。起草分宮筆，監州駕屏星。心存雲氣闕，夢繞斧文屏。南國標江紀，西山占地靈。檻泉通水府，窗戶接巖扃。凉月依滕閣，孤風泊孺亭。案書休犯慮，齋酒且忘形。界道宮牆紫，規蒲禁地青。歸來開院直，鼇頂架滄溟。
佳邑控江湄，春來赴牒歸。波平雙槳渡，日上亂鶑飛。狎野晨耕早，蹊田晝訟稀。縣圖標地肺，家巷接烏衣。沼靜窺珍羽，樓閒數翠微。山香蒸䭀熟，溪蕊摘蒓肥。有客懷金社，因君拂玉徽。嵩雲南去遠，猶向柳依依。
臯壤乏生涯，羈遊越絕賒。一區揚子宅，四壁長卿家。囷粟知誰指，囊錢苦自嗟。秋林驚脫葉，夕枕怨啼鴉。海月隨孤棹，天風曳落霞。山城饒露蔓，水驛遍霜葭。孝子蘭方秀，先生菊未華。楚轅無久滯，把酒待回車。
天上陽旛舉，人間漏箭長。稍驚池面綠，初覺柳腰黄。遲日延三舍，條風振百昌。酒凝前臘味，梅带故年芳。雪意思王囿，雲情憶帝鄉。青門行樂處，漸近好煙光。
平圃回天仗，昆池降帝輿。晨葩纔隠蝶，新藻復藏魚。露重香英濕，風長釣綫舒。乳鶑遷谷近，朱鮪躍淵初。禹律鏗金奏，堯樽遍石渠。乘時覃惠宴，不是樂觀魚。
百卉迎韶律，辛夷花最先。與春宜有舊，造物底無偏。棠棣先饒韡，山櫻未敢燃。倚風遥可愛，犯雪不勝妍。影亂梅花地，香迷豆蔻天。紅啼昨夜雨，紫妬曉來煙。上藥能全命，靈滋合永年。帝家瓊圃在，此物未應捐。
信馬斗城西，芳郊春漸熙。早煙銷禁樹，初溜入天池。桃作新正臉，梅留故臘枝。甕香浮蟻日，村翳浴蠶時。聊把今朝臂，同伸即席眉。徘徊惜歸馭，風晚水生漪。
典禮惟周舊，經文在魯餘。西清開縹帙，東面授丹書。訪道前釐席，崇風厚石渠。研覃忘日旰，圖繪極霞舒。千載逢亨際，三冬罷講初。聖懷輕璧馬，慈宴樂蒲魚。妙技通神細，清商按曲徐。爐香分漢殿，鼎味出堯除。諸老恩同醉，孤臣藝最疏。至仁何以報，忠義即瓊踞。
寶冊尊徽號，香泥潔武都。齋心期太乙，恭己答元符。玉輅嚴清制，琅函秘聖謨。竹宮陳帝拜，嵩極動神呼。彩霧霏三境，祥輝燭九區。況當精歲出，仍與上辛俱。永接千齡統，長膺五老圖。清編流景鑠，禮自百王無。
可愛壇東竹，更籠清淺流。行根侵島嶼，脫籜滿汀洲。夜迥疑篩月，風多欲戰秋。紫莖同入畫，青石伴垂鉤。葉裏藏雌翠，陰中下戲鷗。秦松無用笑，千畝更封侯。
越鳥戀南柯，春來怨別多。冷風如可御，爭奈簡書何。
此地橫青嶂，當年動紫氛。將軍精爽在，可解勒遺文。
日醉風酣百卉開，錦韉爭躍大堤來。城東有客歌盆久，不敢將春上老臺。
碧城齋禁放朝元，晚飲偷消白日閒。天上高真潜詗得，因將瑶藻擲雲間。
寶刀玉尺裁佳句，雪溜雲腴試早芽。睡魄頓消清到骨，一成僧味似僧家。
京口劉郎是穆之，風雲未作苦棲遲。金盤一石檳榔贈，可得當年是諱饑。
犀甲三千越騎雄，平明來襲館娃宮。君王不得西施去，萬戶那能住甬東。
雪梅連日礙層陰，昨夜銀臺瑞霰深。待詔多年無屐齒，窗間猶作洛生吟。
自知無業致吾君，只向空山弄白雲。已共此山私斷定，不須轉轍重移文。
寂寞函關鎖未開，田文車馬出秦來。朱門不養三千客，誰謂雞鳴得放回。
三元鳳歷當春始，萬壽龍巵進御前。綵勝朱旛宜此日，金枝玉葉慶新年。
蒼玉新旂祀木神，今朝太皡始司春。農躔漸覺星辰正，壽歷長隨日月新。
翦綵房中新勝出，披香殿裏早春回。祥雲更傍南山起，來對君王萬壽杯。
苑中芳樹條風細，天上黄衢杲日遲。仙果定生千歲實，祥烟長護萬年枝。
春官青鳥司開啟，星舍蒼龍主發生。甘雨惠風資帝力，杏花蒲葉勸民耕。
玉殿香絲縈綵縷，金盆白雪間紅花。子孫千億無疆壽，盡逐東風入帝家。
羲仲司暘谷，塗山佐夏王。六宮師儉德，四海化躬桑。
中禁千祥集，東方萬象新。綵幡迎喜氣，寶字鏤宜春。
東陸韶光先四序，周南風化被羣芳。資生萬物昭坤德，嘉慶千春集紫房。
東風初入長春殿，碧溜新融太液池。社遠未當迎燕日，川晴先近浴蠶時。
白綠仙雲雜紫雲，長生靈氣護元君。已膺虎劍司陰教，更珮金璫奏寶文。
日向陰虬永，春隨綵鳳歸。玉京多燕喜，金殿滿光輝。
宮中玉漏迎遲日，天上珠躔麗次星。軒頊聖圖光億載，皇英賢範奉千齡。
音官始奏融風至，御水初傳曉凍開。寒漏催將仙臘盡，春旂飛入貴宮來。
翦綵平明出藝房，長生殿裏百花芳。書銜燕子青春早，劍拂仙衣白日長。
綵樹春芳滿，仙蓂晝景長。早花依玉砌，初溜漾銀塘。
浴種宜蠶事，修禖盡燕祠。資生迎木正，蕃衍納春祺。
釀酒渟神水，延年飲露華。八風朝聖日，三境住仙家。
雪晴宮樹有新梅，來報東郊淑氣回。春令先從天上起，年芳初向日邊開。
迎氣青幡獵曉風，九門佳氣鬰葱葱。日華初在扶桑上，春色先歸御柳中。
南極注生氣，音官協夏鈞。良辰五日永，景福四時新。
曉霽澄天宇，離明敞帝閽。靈符千福集，神印百邪奔。
剛日逢端始，炎辰屬長嬴。君王仁且聖，慈旨却梟羹。
殿戶還飆入，宮池御水凉。綵舟人競渡，化國日偏長。
四時乘大德，五日敞金扉。陽晷移南陸，天光盛紫微。
商管微陰動，良辰午正端。三光扶聖壽，億載奉皇歡。
三殿茲辰奉御觴，薰風梅雨好年光。炎天更作奇峰勢，來表南山壽歷長。
後宮𩾐鳥將雛樂，上苑安榴著子新。嘉節已將天合數，明離還睹日重輪。
南方炎帝本乘離，長育羣生在此時。命縷綵花傳故事，風光天上更相宜。
南方朱鳥司時令，東闕蒼龍護禁扉。萬壽御觴端日舉，祥風三殿繞雲旂。
九霄嘉節重端辰，命縷靈符粲寶文。虞舜無爲心自正，五絃琴上奏南薰。
寶岐麥色黄雲重，御苑榴花丹焰深。已顯豐年資帝力，更憑佳節悅天心。
川館親蠶後，宮房獻繭初。香繒爭點畫，綵縷競垂舒。
楝葉迎新侯，菖花發美祥。憂勤宣內則，嘉宴助時陽。
靈艾傳芳遠，仙蓂吐葉新。配乾資厚德，介祉集嘉辰。
星火朱光熾，繒絲采物華。讙謠宜聖日，王氣協皇家。
紫禁端辰晝漏長，朱陵生氣盛南方。長秋此日司陰教，皇極同時納壽皇。
壽觴百福融甘露，寶索千祥鏤彩雲。五日永逢佳令節，億年長奉睿明君。
香爐角黍傳三楚，丹篆靈符辟五兵。更有龜臺仙藥在，河洲賢德保長生。
靈苗遠採三山藥，仙篆高飛六甲符。此日萬神同翼衛，長秋洪算與乾俱。
蕤賓干氣盛炎方，坤德資生茂百昌。西域葡萄初蔓衍，成周瓜瓞更綿長。
楚糉雕盤九子香，綵絲朱索更迎祥。坤元此日扶皇極，偉兆先時協壽房。
五絲通遺問，百草鬭輸贏。神印能袪惡，靈符解辟兵。
天家饒物采，華節有光輝。明月裁歌扇，輕霞翦舞衣。
禁苑年光麗，端辰物象華。天風結桃實，火德盛榴花。
蓮葉抽芳際，榴房結子初。長年鬭百草，舊俗祭三閭。
廣殿回雕輦，滄池漾綵舟。堯心順時令，不是重嬉遊。
魚龍曼衍夸宮戲，湘虙浮沈衒水嬉。齊上聖皇千萬壽，飄然仙樂在瑶池。
故事順時羞角黍，舊儀乘節浴蘭湯。人間凉麥欣時豫，天上薰風愛日長。
續命由來宜綵縷，辟邪相向佩靈符。夏鈞調樂長生酒，歲歲宮中祝聖圖。
宮中應節垂金縷，天上迎祥捧玉巵。更奏開元羽衣曲，年年長願侍瑶池。
彩艾相傳禳故氣，香茅競愛結靈芳。炎洲正覺仙遊盛，化國偏知日景長。
仙李含芳遠，菖華席慶殊。俔天周作合，夢日漢爲符。宮祲生長信，山光卜鮒鰅。寶臺泉底路，千古凝金鳬。
愍冊追榮極，攢宮改卜良。玉衣秋自冷，銀海夜偏長。浪隔三山藥，香空九子堂。雲陵西望遠，嵩樹鬰蒼蒼。
上主乘炎曆，真人握寶符。垂衣臨太極，脫屣厭中區。議上尊仁號，傳歸大聖圖。陵宮葬冠劍，萬國共號呼。
帝者因山葬，天王下度悲。壽原三聖接，神駕萬靈馳。怨入笳簫曲，威陳劍舄儀。空留人馬迹，不復到瑶池。
七月朝同軌，千齡訖此辰。霜華清禁仗，雲氣護靈輴。鳳篆驚遺札，龍顔感舊真。更思羣玉宴，血淚灑孤臣。
淵默無爲化，聰文上叡才。休兵藏武庫，躋俗集春臺。忽歎祇宮沒，真成杞國哀。徒傳方士說，奇藥在蓬萊。
曾是陪華幄，居常奉景輿。邇英參訪道，阿閣待觀書。聖學知風自，神毫拂霧餘。那知柏梁宴，便到哭宮車。
神器傳歸重，時龍來久乘。告成遺玉檢，請代爽金縢。同軌遵周制，因山卜漢陵。臨朝常願治，天意邈難凴。
順斗臨天下，乘雲厭世間。異香消甲帳，奇藥隔仙山。神策良難問，訾黄不可攀。西流終古恨，伊洛共潺潺。
彤管留遺範，霓旌逼上仙。地傷瑶水後，人哭樂池邊。采翟行將駕，斑龍跼未前。真軿不可問，知在幾重天。
氛祲生層掖，神華返上清。禮成金璽重，仙去玉衣輕。楚挽悲芳甸，凝笳怨碧城。宸心懷輔佐，儀典極哀榮。
早護珠庭質，曾參玉几遺。寶琮榮冊號，華榜盛宮儀。天上霓軒去，人間黼帳移。聖情同舜慕，寒日慘雲旗。
曉引禁城西，凝笳怨不歸。月消三讓魄，劫盡六銖衣。鞏樹寒無色，嵩雲慘欲霏。濯龍門外路，車馬更依依。
長安廄吏躍花驄，竹馬遥分浙水東。遠勢早推賢相子，任誠真有古人風。稽山一鎮居封內，阿閣三休聳禁中。不及臨滄陪置酒，憶君千里寄書筒。
一遍芳菲欲滿林，回塘過雨曉來深。紅妝珠珮交花影，白馬春衫度柳陰。向老追攀多强意，隨時風物但驚心。眼前百事輸年少，猶解因君放浪吟。
竄逐本無罪，羈窮向此忘。野煙含悵望，落日滿滄浪。亂草荒來綠，幽蘭死亦香。楚魂招不得，秋色似瀟湘。
宿枕依鄉館，天機斗覺清。一聞山鳥語，瞥起野麋情。峭木摇霜氣，疏泉曳玉聲。簡書催俗駕，窗日兩竿明。
清德臨藩第二回，東南時望滯鹽梅。武林間歲移星座，溫樹多年直斗魁。楚客江山供逸思，吳王風月屬高才。空傳宴寢凝香句，文酒無因得仰陪。
臯橋羈旅有梁鴻，洛下嚶嚶信未通。金谷輕爲年少客，滄浪翻作主人翁。山川勝氣生吟次，風月高情寄飲中。身外不須論得喪，儻來軒冕古今同。
畫角城頭向晚悲，鄧侯歸旆已臨歧。西郊祖帳傾簪紱，南國離聲動管絲。千里去思歌邵父，三年遺愛泣吳兒。甘棠寂寞江邊路，正是清陰蔽芾時。
農家秋物成，腰鐮刈新穀。得食鷄豚肥，飽霜梨栗熟。牧童唱田歌，孺子宰社肉。野老醉亦謳，愛此羲皇俗。
高秋感憀慄，中夜起盤桓。啼螿思月底，哀鴻查雲端。遺蜩尚號節，初鵙早催寒。新霜霑客鬢，凄風入人肝。拂枕了無寐，取琴不能彈。壯圖成齟齬，老淚空汍瀾。逢辰今匪易，行志古良難。
一室是仙鄉，深巖石燕翔。隔雲青瑟轉，拂水紫芝香。滴露驚神冷，靈襟徹頂凉。浮雲應不遠，衣袂好相將。
雕章傳贈至蘇臺，盥手焚香日幾回。玉札已叨三錫命，瑶華兼枉二南才。清明花卉迎前發，紫翠湖山滿望來。曾是絳紗爲弟子，故時經帙許重陪。
將相文章主籥臣，風流曾冠玉堂人。夢回方丈停批鳳，句就伊川止獲麟。洛下勝遊空綠野，郢中高調絕陽春。猶欣正始遺音在，三復能還舊觀神。
風花飛有態，烟絮墜無痕。
點筆乍驚蟾滴漬，□□□□□漿寒。
金掌氣寒知露重，玉壺聲近覺天低。
雨別荆臺夢，風迴越水樵。
青女偷飛一夜霜。
武林天下奇，巽亭境中絕。
白鷺敞西軒，檐宇窮爽塏。千峰若連環，翠色不可解。是時天宇曠，六幕無纖靄。金斗熨秋江，素練橫衣带。乾坤清且歛，氣象朝昏改。蘆花作雪風，飛舞來滄海。九霄汀鷺起，萬里檣烏快。月上三山頭，鳥沒橫塘外。蒼茫洲渚寥，錯落星斗大。開尊屏絲竹，披襟向蕭籟。余生本江湖，偃蹇欣所會。清興雖自廢，苦嗜亦吾累。魚龍憑夜濤，四面忽滂湃。安得燃犀燈，煌煌發水怪。
玉蕊生禁林，地崇姿亦貴。散漫陰谷中，蓬茨復何異。清芬信幽遠，素彩非妖麗。蒼煙蔽山日，瓊瑶爲之晦。歲久自扶疏，岩深愈凝邃。請觀唐相吟，俗眼無輕視。
越調隋家曲，當年亦九成。哀音已亡國，廢詔尚留名。儀鳳終沉影，鳴蛙祇沸聲。凄凉不可問，落日背蕪城。
千里秦淮在玉壺，江山清麗壯吳都。昔人已化遼天鶴，舊畫難尋卧雪圖。冉冉流年去京國，蕭蕭華髮老江湖。殘蟬不會登臨意，又噪西風入座隅。
大澤穹天莽同色，碧瓦閶門曉花白。石岩左右斷行人，洞庭一夜冰千尺。曾持漢節單于壘，北風如刀割人耳。知憐凍足苦雙摧，一生不向遐方履。憑誰贈我紫衣裘，中吳風土清且柔。令嚴氣正天地肅，長歌白苧臨寒流。玉蘭酒熟金醅溢，太白連雲尚殊□。書窗半掩晝始開，幾日紅梅斷消息。
皇家四葉恢聖功，天臨日燭清華戎。漢條靜治洽柔教，老心稽古開神聰。有唐英主稱好文，仙毫灑落驅風雲。壯哉山水有奇字，煥乎八法存翠珉。自從棄置咸陽道，蘚駁煙滋委宮草。天開神贊會休辰，甄收再作皇居寶。如何淪棄三百春，迎逢睿鑒來紫宸。奎鉤粲粲光華動，羣玉森森氣象新。丹籞春妍瑞靄深，文梁藻棟結芳林。鴻翔鳳翥徑方丈，杯流泉湧蒙親臨。鯫臣榮幸從金輿，鉤婉魂驚拭目初。多慚攬筆非清藻，唯慶千齡際帝圖。
寂寞之淳音，其爲樂至深。應嫌鼓腹者，獨自撫弦琴。
班班疏雨寒無定，皎皎圓蟾望欲闌。應在浮雲儘深處，更憑絲竹一催看。
館娃宮裏舊精神，粉瘦瓊寒露蕊新。園吏無端偷折去，鳳城從此有雙身。
談空一紀餘，重出訪巖居。身是汾陽嗣，囊惟郭璞書。公侯倒屣後，泉石結茆初。山頂收榛栗，經秋信莫疏。
紅橋跨浪二千尺，橋上危亭在水心。六月火雲燒萬里，夜來風細似秋深。
蒼崖何蟠回，嘗爲隠君宅。孰謂人琴亡，松風正蕭瑟。花閑雪英舞，鹿去巖泉冽。經聲草堂迥，天香中夜發。月落山氣深，清猿嘯亦絕。如何人外迹，輕爲世網別。
香溪春老誤尋芳，只有愁雲映夕陽。今日重來已如此，何須更問海生桑。
正月初弦二月賒，小園春事已如麻。强誇力健因移石，不減公忙爲種花。
一叢梅粉褪殘妝，塗抹新紅上海棠。開到荼䕷花事了，絲絲天棘出莓牆。
春風吹孤雲。
萬壑松聲山雨過，一川花氣水風生。
煙徑掠花飛遠遠，曉窗驚夢語匆匆。
隴雁半驚天在水，征人相顧月如霜。
蜀江雪浪來天際，一派泉舂寶釵碎。
結伴不禁鴛瓦冷，羞明常怯玉鈎斜。
張亢觸牆成八字。
疾風甚雨青春老，瘦馬疲牛綠野深。
誰將水調歌秋雁，不遣君王待曲終。
蠶寒冰繭瘦，蜂老露房欹。
魚寒不食清池釣，鷺靜頻驚小閣棋。
露槿東西照，風荷向背愁。
凉吹易成團扇恨，夕陽偏結小窗愁。
山花冷隔何堪折，一曲紅梅字字香。
魚上晚潮沙市合，鴉啼寒樹石城昏。
楓迷楚客傷春野，山晦荆王夢雨天。
上嶺渾如魚貫柳，下山恰似雁排空。
白雲深處雙輪過，紅旆叢中五馬來。父子華顛忻會聚，簪裾青眼喜遊陪。趨庭日有朱衣戲，從此無心詫老萊。
憑君點數西南景，枕上觀山有幾州。
不逢星漢使，誰識是靈槎。
茂林脩竹碧谿頭，梵宇深沈鎖翠幬。從此崇山頻企望，朝陽高處有松楸。
舊交爲帝不能邀，百尺雙臺照暮濤。逸迹已將山共永，清名仍與月爭高。魯連解難終辭祿，龍伯持傾只釣鼇。列傳古碑言未盡，一灘風竹自蕭騷。
中興曾作故人看，抗節唯憐七里灘。枯枿卧沙疑野艇，叢篁生岸憶長竿。天邊舊迹星辰動，江上餘基水石寒。應笑渭濱周呂望，白頭因獵從和鑾。
海東霜隼品仍多，萬里秋天數刻過。狡兔積年安茂草，弋人終日望滄波。青鵁獨擊歸林麓，皁頰羣飛入網羅。爲謝文登賢太守，求方逐惡意如何。
新治甬上居，閑逸安暮齒。
熳爛花時錦繡張，無端下馬繫垂楊。山亭水閣笙歌地，合與行人作醉鄉。
文行學曾顔，才名孰可攀。仁風清郡國，和氣滿江山。暫抑提雄漕，行當簉近班。須知攬轡暇，大智養閑閑。
莫教獨欠赤松遊。
下客拋官獨自回。
稱味欒城舊，潜光谷口棲。雄文聯組繡，高論吐虹霓。遽忽悲丹旐，無因祀碧雞。徒嗟太丘德，位不至公圭。
侍從推詞伯，君王問子虛。早通金匱學，晚就曲臺書。露泣時難駐，琴亡韵亦疏。臧孫知有後，里閈待高車。
建剎存真意，崇臺表大因。中藏般若偈，外護赤城神。花雨長霏晝，松風自掃塵。媿心同范寧，蓮社阻相親。
賢侯謝郡歸，從遊樂吾黨。林泉富餘地，卜築疏陳莽。是時春正中，來燕音下上。若賀大厦成，喜留衆賓賞。得名因笑談，揮墨粲題榜。所夸賢豪盛，豈止池榭廣。人心樂且閒，鳥意頡而頏。吟罇敞花軒，醉枕酣風幌。輕雲薄藻棟，初日麗珠網。紅袂生暗香，清弦泛餘響。林深隠飛蓋，岸曲遲去槳。波光欄檻明，竹氣衣巾爽。虛容凉樾入，影與文漣蕩。晨飈轉綠蕙，夕雨滋膏壤。嘉辰喜盍朋，命駕期屢往。觴詠陶淑真，世俗豈吾倣。得以爲勝遊，蕭然散煩想。公子固好士，世德復可像。今此大基構，不圖專奉養。美哉風流存，來葉足師仰。
滁水西偏郡，豐山北際樓。
武夷溪九曲，曲曲可垂鈎。自得溪山樂，何須公與侯。
端月戒熙陽，望舒秀圓極。洗心乘佳節，瞻像洗慈德。穆穆屋漏尊，虛堂與神寂。繪境紛自奇，法性非所得。人貌含天虛，彷彿若真覿。示現隨三界，精感超六識。華燈列清場，寶炷熏梵席。妙意隨春融，疑懷逐冰釋。欲讚已忘言，拳拳自終夕。
孤壁橫天畿，巋然袤尋丈。恭承晉高士，嘗此攄遐想。臨風挹勝軌，意若無今曩。當塗昔戰龍，典午方搆象。忠賢履危運，鱗羽嬰密網。烈烈熾邦刑，耽耽翦人望。嵇呂膏碪斧，濤舒受羈鞅。先生機且神，妙用包羣枉。兀爾謝將迎，隤然寄昏放。禮法雖我讎，智恬非外奬。惻愴廣武游，留連步兵釀。朅來桑梓國，憑高念長往。舒嘯萬籟先，浮精九皇上。歸禽宛頸還，秣駟臨芻仰。當日天地心，寥寥共悲壯。咄嗟涉千祀，隠軫存遺壤。臨岸知是非，俎豆猶彷像。我來一傾耳，城隅斷餘響。梟鶚愁空林，狐狸語平莽。高韵邈已徂，清銘復誰賞。嘗聞史氏傳，塗窮輒怊悵。正人與直轡，何代非流蕩。淳風日已微，投辭謝精爽。
殘月鼕鼓喧，中衢幰輪鶩。九關忽洞闢，萬蓋黕雲布。燭亂建章星，塵迷華陰霧。車幅避鳴騶，鑾音聽朝御。嗟予亦何爲，簉此珍羣羽。野鶴載軒愁，狂狙裹衣怒。肅穆未央朝，蹣跚壽陵步。人生固有志，躁靜各成趣。生當伏農畎，乃爾汙賢路。峨弁束蓬顛，吞腥滿饑嗉。樂育過阿陵，增裨乏塵露。徒懷一割志，但恐流芳暮。且復竢逡巡，南山有場圃。
四海習彥威，英英出江漢。高韵凌風翔，雕文奪星爛。感激陽秋辭，姦雄非所憚。蜀弱自爲正，曹强乃名亂。陰忤柄臣意，飄然去恩館。驅車自北門，四顧興長歎。終焉謝病免，猶得爲人半。緬矣身後名，臨風寄悽惋。
臨邛久倦客，彭澤賦歸來。念我何爲者，趣時良殆哉。一身仕東觀，三載寄靈臺。望見故鄉樹，頻更緹管灰。曉車愁蹇蹇，春耜負莓莓。虛名自韁鎖，豐壤成汙萊。目想社枌老，心知門柳摧。神阡迷馬鬣，柏表被狸災。一聞里人語，夜靜成多懷。他日還燕泣，前憂成誤哀。
予本草茅士，世無鐘鼎榮。在昔未勝冠，先疇弓冶傾。茹荼濱十死，屬纊存微生。分遂甯牛飯，誰希莊雁鳴。龍具泣妻子，練裙悲弟兄。慈誨斷軻織，遺書開晏楹。感激侏儒飽，呻吟裘氏聲。下武纂丕構，協風翔四瀛。紛馳賁丘帛，高豎當衢旌。鸞翮不暇戢，驥材方自呈。車徒首燕路，冠蓋溢秦京。文章趙元叔，脣舌婁君卿。列邸曳裙入，羣公交幣迎。僕嘗不自料，奮迹希時英。弟子許都養，詞人嗤老傖。一旦褐衣召，千慙昆玉名。安知軾蛙賤，但覺軒鴻輕。初命六百石，關掌列侯城。居然懵操决，無術裨澄清。天炎屢來集，冤獄紛以盈。誚讓使臺檄，流離民屋征。結課諒無最，黜幽茲有萌。晚遘金閨彥，傳瑞提千兵。爲僚篤古義，賞善多新評。坐則席函丈，出則車連衡。高論天人際，細略米鹽爭。愚慮或窺管，嘉言茲報瓊。賞音非易遇，曠古難爲并。嚴惠不世出，蕭朱猶害成。何言末路日，獨契後凋情。累洽帝圖盛，思皇賢路平。願言寄君子，始終同所營。
夫君班揚儔，抱槧羣玉府。久讀未見書，躬抽繫年譜。墜緒獲先秦，亡篇出東魯。上泝三皇墳，旁探百家語。怪牒汲郡來，幽經茂陵聚。英哲資繕藏，緹油盡刊補。蒸青勁竹殘，削誤規刀苦。種別踰九流，星羅軼千部。顧我寡見聞，蒙薰異倫伍。祕帙樂共披，譌文許交舉。家㨭互紛綸，郵谿戲旁午。初無班嗣嗤，更免許慈拒。矧余羈官久，寂寞繄茅宇。禮乏贈酒瓻，疑增照觴怒。尚頼啟新編，時時發聾瞽。
徐公真丈夫，不獨文章伯。江南兵未解，主憂臣慘戚。公願紓其難，苦求使上國。庶獲一言伸，少息苞茅責。其君驚且歎，執手涕沾臆。謂言知爾晚，何此忠義激。天子叱在殿，誚讓雷霆赫。公亦從容對，曾不渝神色。仁者必有勇，斯亦古遺直。書大略其小，我有春秋癖。所以此詩中，不言公翰墨。庶警事君心，勉旃希令德。
哲匠昔締構，文榱面清池。回環水光合，左右雲容披。蒼烟限壘斷，空碧盈軒垂。蕙綠不待染，荷圓皆中規。戲魚觸新藻，幽鷺翹空坻。初筍半遺籜，殘跗猶抱枝。我來冰未泮，倏此亙炎曦。節物一以換，余懷焉獨怡。內慚固陋質，本乏廊廟姿。印綬紛璀錯，旌旄森陸離。林狙裹華黻，野鹿駭金羈。負山力已竭，傾日心空疲。知此危殆辱，斯言非我欺。橫琴不成調，慷慨念歸期。
霜日薄西牖，境寂趣自閒。風篁宿天籟，海碧沈雲山。宮樹未全落，棲烏相與還。心疑蹈虛宇，跡乃塵清班。自顧丘壑志，何施軒冕顔。終當謝緋服，戢翼榆枋間。
漢家亂無象，賢才戢鱗翼。武侯霸王器，隆中事耕殖。堂堂劉豫州，介紹徐元直。一聞卧龍譽，三駕荒廬側。士爲知己用，陳辭薄霄極。說吳若轉丸，抗魏猶卷席。談笑馭關張，從容羈梁益。持邦二紀餘，君臣絕纖隙。浮埃蔽穹壤，大節淪金石。梁甫不復聞，懷賢涕霑臆。
歲晚檀欒姿，山中映孤宇。聲繁天籟吟，影動仙幢舞。即境是真如，黄花間幽圃。
東方昔借車，尼父嘗假蓋。一馬茲不全，夷涂出如閡。人無托乘寵，朝罕均茵載。策足本乏謀，臨風嗟有待。京洛富華廄，權奇出青海。翩翩陌上郎，滅沒爭星邁。珂音雜鸞響，韉勢動霞綵。東郭獨何爲，徒行履將敗。
余本丘壑人，失計蹈塵網。軒冕忽韁鎖，風波若流蕩。高羽顛宏羅，奔驂僨歸鞅。衆僞緣境滋，千憂共身長。進乏汗馬勞，居畏濡鵜賞。力命頻遘迍，幽憂思獨往。聞君集漢陰，遁世久忘象。因溜爲鳴琴，憑巖作煙幌。復有延陵季，亦善南趎養。築宇近親仁，耕田或歌壤。且言掛瓢處，一徑捫蘿上。杳若御風遊，蕭蕭骨毛爽。芝朮紛異苗，麏鼯結幽響。老木森千尋，丹藤垂百丈。洞谷答嘯歌，雲霞代鄰黨。咨予倦遊者，緬邈期真賞。之子幸我憐，試煩翦幽莽。儻獲蝸牛居，即謝海禽饗。時從漁父魚，聊植仙人杖。漸脫區中緣，永託無生奬。
璇源多清派，蘭谷無絕芳。之子相門裔，高才映周行。妙年弄文史，雅志含圭璋。中歲困官簿，銖兩爭低昂。一通金閨籍，荏苒潘鬢霜。剖符屢麾阮，執戟更疲揚。聞君近多暇，歸偃三經堂。左右褫紳組，縱橫羅巾箱。安驅仁義塗，弭節名聲場。戰酣道始勝，心泰無癯尪。壯思挾飛藻，詔我臨霞章。我時坐鈴閣，寂寞如禪房。開緘一快讀，雋味腴且長。高義溢句流，清風隨篇翔。感人不無意，在水河湯湯。吾匪辯音者，空冀懷仁藏。矧屬歲躔暮，百卉皆芸黄。何以謝君子，松柏同蒼蒼。
多士秀王國，珍羣鶩天衢。其間延陵季，煜煜承華跗。盛藻班蔡流，芳年終賈徒。籤芸擁石室，札綈紛鴻都。刊僞富清暇，壯思彌天隅。投我塵外什，粲然風義俱。幽襟恣申詠，不覺頹陽烏。渴吻潄仙液，饑腸涵道腴。衰翁牽夙尚，騷雅嘗馳驅。疲足道雖頓，流波心未渝。過門輒大嚼，臨博猶狂呼。詎云獲真賞，聊復愜所娛。矧繄絕唱贈，無脛來明珠。報之乏瓊玖，寶玩徒區區。
孤城何巑岏，西北有層構。我來一長眺，正迫歲陰候。嚴風挫萬物，霜雪復交寇。冬日苦易頹，羲車劇馳驟。宵月不相讓，空弦映矢彀。潦收陂面闊，木落山骨瘦。生平丘壑心，顧慕獨延脰。箕峰紫氛結，潁瀨瓊波潄。想像逃名夫，幽居翳仙竇。願言追遐蹤，人間謝譏詬。
昔年封蘗栽，生意頗柔脆。今茲見丹實，落落如星麗。斯果號難成，常踰豫章歲。孤根何爲者，尚記吾廬地。蔽芾詎因棠，連蜷乃同桂。厥包千里遥，守舍重緹惠。金顆照病眸，霜津益痟肺。却算去里年，十聽秋鴻唳。無復陸績懷，寧圖李衡計。他時攀樹悲，詎減金城涕。
山海有完士，希世無良籌。偶穿東郭履，遂別野人舟。不恥篆刻賦，來肩英俊游。私智甚鳬短，塵容若鴟愁。備員太史氏，補屬富民侯。姑學了官事，何嘗分主憂。日貪斗食利，歲感星躔周。中都富才彥，方駕若龍虯。茂先善史漢，平津治春秋。高文用司馬，格五寵虞丘。間闊路逢葛，繽紛人召鄒。桑羊興賈豎，安國出縲囚。汲鄭貴交盛，徐陳英藻遒。況乃天下樞，雄雌來九州。衣冠徑複道，鼓吹出長楸。席上萬錢箸，橋邊八列騶。雍容緩魯玦，意氣拂吳鉤。咨予良不韙，瓴甓厠珠璆。吹竽昔已濫，在梁今可尤。臺閣魏舒被，風霜蘇季裘。有志謝軒鶴，無機防海鷗。恭竢杜陵課，誅茅歸故疇。
長安鼕鼓喧，里舍隙塵曉。有客駐歌驪，歸途指江徼。晨庖爨蘇冷，窮巷鄉輿少。乃肯顧我廬，歡言復悲嘯。悲嘯誠易知，夫君韵經奇。才高洛陽賈，賦動楚湘纍。平昔應賢詔，覽德揚英蕤。孚尹傾寶肆，沛艾絡仙羈。獻書北闕下，對策東堂垂。逢吉旦兼暮，諧音塤且箎。天官選初筮，黄綬聊藏器。三釜樂及親，尺檄甘爲吏。邇來預冬集，再調鬰奇意。羣公亟爲言，力命乃相戾。奏牘輒報聞，官書責勤蒞。簿領百里佐，風煙六朝地。銷魂南浦行，拄頰西山氣。君子永來譽，勝襟無累欷。行矣勿載譁，鄉枌方省家。春橈碎溪月，曉帆弄江霞。長洲紛藉草，故樹雜生花。予心若爲處，歲晏竚疏麻。
病餘頗厭肉，欣得僧廬蔬。僧窗亦明潔，可以觀我書。弟兄冷相對，因著柏酒醉。酹餘欲拈筆，狀乃爾狼狽。我老固有素，未至形苶具。其事故可知，寧復論年數。阿連吾語汝，我計當何取。學道既無成，何如事農圃。
履至謹冬祀，攝職叨上公。洗心奉明誡，祗宿城南宮。芳歲正遒莫，熙陽殊未融。西郊淡頹景，北牖來朔風。騖野騁歸獸，緣雲號征鴻。夕坐無晤言，情條結深衷。自撫韋布陋，奚堪廊廟崇。觀瞻動衆目，跼蹐愁我躬。自古經緯才，因勢猶汙隆。夔禹值虞奮，孔墨遭周窮。如何一介士，蔑著橫草功。仰被天宇施，遂濟人爵豐。較能劣涓𡏖，荷寵踰華嵩。物理自非是，神鑒安可蒙。區區謝病志，終冀回天聰。
勁風吹北林，落葉舞南牖。歲序忽已高，崢嶸薄星斗。大化驅羣物，始終迭相授。羲和亦何爲，挾日但西走。少壯馳目前，衰頹躡人後。星星兩霜鬢，伴我老成醜。學道苦嗟晚，捫心更餘咎。茲意將奈何，投身就杯酒。
衰容覽青銅，寒光了無隠。照我顛上毛，星星罕餘鬒。持此將奈何，歲月屢遒盡。少壯罕聞道，下士乃爲哂。操綆遽汲深，持矛復夸楯。任重力疾顛，塗窮計方窘。上孤明主恩，下違昔賢準。憂悔從中來，老至非無眹。尚忝麾守尊，居慚政條敏。孤心企寒柏，萬境付朝菌。往失奚足追，來戒或堪引。明發丘壑情，予將治歸軫。
空水渺澄鮮，蒼山復盤踞。沙草媚苔磯，雲柯抱巖樹。畸人茲與留，脫世如遺屨。
故歲摇落時，憑高望揚越。流光不我與，復此值凋節。孤塔踞層岡，仙盤湧㵳泬。病足攀危梯，寸晷或三歇。浩蕩佛界寬，凌兢客心折。遠岫幾培塿，空江一明滅。海日棲簷題，霜風語鈴舌。荒墟自今古，大塊靡封埒。豁若醯覆開，醒如豆聰撤。哀哉人間世，小智互紛結。豕蝨論是非，蠻蝸定雄傑。倀倀百代俗，唧唧九流說。推致無窮中，秋毫共飄瞥。聖人小天下，樂意遺來哲。矧余蒙鄙姿，輕蹈榮利轍。溷濁六塵并，讙呶太和泄。薄言真境游，追悟生理缺。洗心刻來誓，回步懲曩跌。甘露多餘滋，聖關有幽鐍。咄嗟朝市人，此路非爾躡。
高子北方士，才爲國之華。靈襟絕塵藻，麗藻紛春葩。雖云服韁鎖，高意籠青霞。子昔久蒙潤，逢辰亨乃嘉。聯飛奉臺閣，相顧引龜緺。鮑叔不予怯，楚臣寧汝瑕。詔書頻出沐，歸轡屢回車。時過蔣生徑，或詣子雲家。柏將松竝悅，人與室非遐。自謂百年分，風期何所嗟。君命良不淑，浮生茲有涯。沈疴犯霜露，幽讖發龍蛇。美志一朝盡，餘哀千古賒。招魂知是否，生肘詎真耶。塗斤失郢匠，膝席夭長沙。青黄飾溝木，藩褥墜風花。世事一以謬，何言定隆窊。都門執謳紼，原路引哀笳。夕雲旌外慘，春日塚頭斜。自此掩瑶軫，其誰知伯牙。
積雨暗長夜，山行經險巇。悲風撼林木，崖谷蔽參差。遠聞豺虎號，鬼燐弄光輝。十步九失足，中心祗自持。所適既迢遞，黽勉焉可爲。道旁見明燭，抵宿依茅茨。開戶念生客，喜逢主翁慈。暖湯趣妻子，然薪爲更衣。艱難又奚怨，少息非所期。雞鳴夜將旦，熟寐百無知。欣戚一以忘，何有安與危。生死宇宙內，曠懷亦如斯。聊紀夢中事，誰當賡我詩。
出郭屏僕從，取徑問樵牧。短松新被岡，青嶂遠遮屋。雞犬無四鄰，日月自兩轂。阿師厭機緣，脫迹謝塵俗。是心大圓明，一室了具足。汲泉烹細芽，支鐺炊脫粟。默坐契從三，諸方付藏六。我來同友生，得飽徑眠熟。稍爲微風醒，已歎畏景促。買山知幾時，所惜負松菊。
湖上纖羅收，天邊夕蟾映。皎潔銀界寬，虛明佛心定。可愛不可持，乾坤共孤影。
病客卧窮里，衡扉掩殘春。隳官道家藏，竄跡農廛民。朝羅噪饑雀，暮席流芳塵。尸居怳踰歲，踵息動彌旬。忽訝絳鞲隸，傳呼越郊畛。蹀躞千餘騎，雍容兩朱輪。言是楚邦守，來過安邑貧。固宜辨貴棄，乃爾存艱辛。此道古爲重，餘風今已淪。物色認平素，載言接慇懃。始悟先子舊，早篤嘗僚親。孤心極摧櫓，感涕浩盈巾。追念舞勺歲，已識棲鸞人。師筵奉函席，學舍操書筠。童牙自忘醜，詩鉢或娛賓。公時摛句賞，謂是天麒麟。親擘彩牋贈，勉我期日新。汝南丏題品，有道定人倫。自爾一暌剌，中年嬰世紛。天聖紹休緒，頓網橫無垠。鸞鵠不藏翼，虯蝸無遁鱗。余時濫隗始，驤首摩蒼旻。司徒揖元叔，天子第平津。甲科廷尉屬，再命宮坊臣。黄香入東觀，賈誼過西秦。紬繹金匱室，珥彤瑶水濱。登瀛識褚馬，頌漢希淵雲。一朝泣風樹，九死存餘焄。中都索米後，老圃種瓜辰。惠然下車揖，高義傾前聞。却計髧髦日，二紀如逡巡。今形雖隠几，昔訓尚銘紳。丈人篤求舊，偷俗將還淳。湘水澹蒼野，衡峰凌紫氛。澤節首南夏，瑶魁瞻邃宸。戀闕魏公子，弔賢楚靈均。公懷佐時略，宜樹光朝勳。奚爲遠問俗，惜此徒傷神。宣室懋清問，華光欽寶鄰。行行愛玉體，趨節竚來臻。
前茲屬元巳，置酒蒼烟臺。芳序忽復周，春風正徘徊。懽言速僚友，亟使具觥盃。長渠溢芳溜，列坐浮香來。靈囂合衆樂，隠若南山雷。舞袂紛雜襲，賓冠儼崔嵬。美人前爲壽，顔色如瓊瑰。況我千萬日，行樂無疑猜。新歌裊天衢，興視行雲回。我時語四座，茲賞誠難哉。妙顔無再朱，白髮惟相催。跖蹻盈聖智，孔顔罹憂摧。區區百世後，美惡同塵灰。吾欲挈瑶斗，踞海爲金罍。挹茲忘憂物，與爾同嘲諧。天地爲一朝，長短何足哀。魯陽久不作，白日任西頹。
漢家候神館，奉詔穰沈災。解纓就齋幕，恍若躋蓬萊。雲羅絓朝舄，露掌承仙杯。衆真拱象帝，寶宇正崔嵬。爐烟薰太虛，重陰爲之開。單枕不成寐，俗魂自驚猜。心迷坐忘術，萬慮無根來。天雞殊未鳴，霜雁有餘哀。借問麋鹿姿，云胡塵國台。構極謝隆棟，裨山劣纖埃。上慚稷契名，下愧丙魏才。惟餘止足戒，臨路空徘徊。
賢哉邴曼容，出處知所據。官餘六百石，輒自移疾去。富貴非不懷，殆辱亦先慮。嗟我材下中，叨恩最蕃庶。堯庭納言職，軒野方明御。服衮作槐班，曳履南宮署。雖經斥免誚，尚玷高華處。徒有守直弦，何能借前箸。愚甘六馬對，讒恨三物詛。年來感衰疾，倦鳥思返翥。抗心望先哲，俯首慚昔譽。西景尚可收，歸轅未云遽。儻以人望人，期君或吾恕。
明晦互推斥，中都芳歲闌。星迴迫舊次，籥暖送餘寒。來辰繭有緒，去境環無端。天運故相易，人心那獨安。懷此不能寐，攬衣强盤桓。疏恐緩餘带，危惕整塵冠。耿耿燭焰直，凄凄霜氣酸。城頭隕高木，庭下敗叢蘭。撫臆累新欷，掩觴沈故懽。况乃蹈世網，虛名爭控摶。挾冊濫書府，振纓玷王官。東序羅圭瑞，西雍集鵷鸞。昏瞳眩寶肆，短翼厠仙翰。縱爾值藏疾，何容久素餐。泛泛騷客鳬，坎坎詩人檀。寧無要路津，所畏在蹣跚。枳棘附驥尾，緯蕭戲龍蟠。寄語拙艱者，無竢學邯鄲。
秦川貴公子，避地來荆州。流離世道喪，簡脫天姿遒。歲時不我與，假日賦銷憂。妍辭縟非霧，逸韵鏘鳴球。曹師下南服，置酒臨滄洲。慷慨前爲壽，高譚王霸籌。歸來奉丞相，攝組登華輈。獨步今已矣，空餘清漢流。
漢家開絕域，日夕羽書聞。朝那殺都尉，北地敗將軍。沙明疑晝雪，氣黑似秋雲。片月就城偃，長蛇隨陣分。冰藏馬窟路，血沫劍星文。直置鴻毛命，聊圖麟閣勳。
頻年隨校尉，晚節事輕車。瞻烽數奔命，辭第詎爲家。輕齎絕瀚海，間道襲昆邪。雙鞬朝負羽，三鼜夜鳴笳。金痍先雨覺，蓬鬢後霜華。如何差六級，遽使抱長嗟。
薄伐乃中謀，和親非上策。匈奴負漢恩，男兒喜邊檄。故歲出定襄，今年救張掖。沙平落日黄，月迥遥峰白。急擊右地兵，連俘月支馘。幕府省文書，家人非尺籍。夜拔五嶺旗，晨追六騾迹。陛下焚謗書，孤臣勒燕石。
秋律盪華序，濃雲生夕陰。羣芳伴雨泣，百竅隨風吟。衰螢滅遥徑，倦翼翔故林。暗隙濕已逗，孤燈青欲沈。愁人此遥夜，萬慮集幽衿。歡緒未盈尺，憂端已越尋。借問所以然，出處謬素心。家世本丘壑，才具非璆琳。靈根夙已殞，野服良所欽。搴芝幽澗畔，擉鱉故溪潯。擉爾濫官牒，今焉旅華簪。兄弟見羈鞅，交朋頼幽箴。爾講壞壁簡，我攀羣玉岑。嚴枚交逸藻，潘陸嗣清音。羣才方搆厦，短綆徒汲深。狂迷頓纓鹿，踉蹌乘軒禽。歸來翳編翟，況乃貫愁霖。求薪動踰桂，鬻賦靡酬金。原病固爲累，朔饑非所任。猶欣共姜被，歲宴樂愔愔。
周郎有舊隠，遠在南山陲。一笑偶爲樂，九層遂成基。旁連醉令石，却眺社僧碑。地遠雲物秀，巖深松桂滋。當時騖高興，益友相攀追。樂聖自鼓腹，談經亦軒眉。風猿助清嘯，谷鳥參朋嬉。忽引朝閨籍，久乖林下期。頭白二千石，高蓋復來思。活活弄新溜，蒼蒼援故枝。雖云未投紱，良足紓煩疲。余懷本丘壑，世路方馽羈。願言獨往客，緬邈心空馳。稅駕或未晚，從君歌紫芝。
歲晏坐孤壁，心馳千里餘。何言共被樂，方歎專城居。野闊江海漫，風高天地虛。願言逐歸鳥，無翼將焉如。
摇落江都城，風塵宛丘道。天涯遥相望，離思何草草。迴澤騰麏䴥，滄洲叫鳬鴇。星歲日云徂，在原歎方浩。
昔日白接䍦，時時詣諸習。累榭今已頹，清池尚堪挹。遥源乳竇響，敗防流沙急。況復蘭蕙時，幽香遠相襲。
八月霜潦收，江槎絕烟渚。竹落如網裁，淵鱗劇雲聚。鷖鳥爭食飛，兒童荷叉語。去乙鯿項肥，吳羹免轑釜。
漢家太一昏祠日，寶炬神燈徧京室。仁壽先從殿裏開，纖阿正傍樓前出。傳聞陌上樂康年，寶騎如龍人若仙。驂驔始見斗城曲，爛熳還逢星漢邊。妍歌巧笑競賡續，萬狀晶熒奪人目。洛橋羅韈自生塵，楚國香纓不藏燭。五侯四姓共豪華，況乃經過趙李家。迷路非關武陵水，添妝祗爲壽陽花。九門啟鑰光如晝，若箇游人不回首。春宵病客獨無悰，挾冊焚香坐虛牖。坐久更闌可奈何，著書自古窮愁多。鐘磬笙竽盡鄰里，誰能載酒來相過。
朝端舊記生賢日，使節臨門恩有秩。詔書感會形溫辭，宴品豐華動私室。降崧孕昴誠不誣，史簡詩絃互褒述。賢人挹道隨汙隆，忽向西臺就安逸。門弧紀旦還復周，瑞霰連天芳歲遒。塤音箎曲會中坐，蘭叢玉樹來西州。稱觴獻壽私庭裏，別得人生行樂意。貳官禮樂春闈卿，托蹟逍遥漆園吏。病尹論交情最深，因聲附祝成孤吟。願將明哲保身智，遺我摧頹知止心。
中天帝圃蕃英蕤，氤氳嘉祥凝朝曦。竹間芳種易封殖，疊萼三葩同茂枝。慶雲景宿共靈意，鴻英託寓茲爲美。華夷面內始竝柯，慈孝歡心遂聯蘤。雲旂羽葆駐天臨，玩此能無悅聖心。幽香自逐德馨遠，麗色更緣眉彩深。因生軼草兼平露，薦祉神庭幸同侶。盛開已被帝琴風，縱落猶成佛天雨。
三月春風滿瑶水，珍叢瑞薄紛難紀。皭若茲花四照中，揚蕤獨茂千齡祉。千齡丕應在重葩，雙吐瓊房彰協華。秀跗即鏤平臺雪，寶豔寧爭台嶺霞。球欄黼幄遥相映，姑射仙姿玉虛境。結根已近堯蓂階，借媚非關漢蓮井。天襟多豫玩羣芳，彼美幽姿首效祥。都緣剩沐太和潤，況自頻分私照光。憑休託粹成奇質，一卉時來遂逢吉。願將藥品誌佳名，永續芝房騰茂實。
前日來攀小園樹，枝頭蓓蕾無萬數。今朝置酒來賞花，已有殘英伴飛絮。春花如此將奈何，白日雖遲終不住。鶑歌蝶舞兩矜春，見我長嗟亦飛去。
王舍多幽剎，林居訪凈人。旁行經葉古，寶色梵天春。風閣鈴如語，烟溪樹勝輪。道場聊抖擻，認得客衣塵。
憭慄衆芳歇，金英無與儔。香疑飲潭日，歡似漉巾秋。潤蘤霜華入，薰叢野色留。郢蘭休自咤，冰玉此賡酬。
春夕坐神臯，天長北雁號。來思繫書足，去羨順風毛。瑞鵠天淵暖，啼烏禁樹高。夫君自江海，避弋莫爲勞。
瞥見江南樹，繁英照苑牆。無雙春外色，第一臘前香。雲葉遥驚目，瓊枝昔斷腸。莫吹羌塢笛，容易損孤芳。
歲晏西陂好，澄波共夕陽。戲魚來有暈，驚鶩去無行。荇葉疏猶碧，蘭苕老更香。裴回歸鞅晚，併爲似滄浪。
稍傍夕樓明，娟娟底有情。眉纖鬭蛾出，鉤曲誤魚驚。欲暗猶銜岫，將斜更上楹。刀頭君自晚，莫枉桂初生。
病客塵纓外，幽齋法境中。庭喧施鳥食，坐拂去花風。茗溜沈甌綠，檀烟入篆紅。忘言一相對，何處妄求空。
白髮游梁晚，青山念楚歸。魂銷雖得別，戰勝却成肥。障日都門蓋，迎烟磵路衣。試尋南圃樹，今長幾多圍。
遥聞齋酎絜，來佐客觴酣。棠野歌新續，兵厨興舊諳。竹供醅上色，蘭獻液中甘。欲識西臺勝，厭厭夜雪庵。
寶剎開初地，滄浪繞故城。芰蓮俱野色，鳬鴇各秋聲。岸闊烟無著，窗虛日易明。歸驂誰訝久，正爲濯塵纓。
昔歲西郊餞，曾瞻出守麾。今年東第哭，便嘆哲人萎。辰巳空成讖，膏肓不遇醫。詰朝聞衮斂，心折寢門悲。
應運推邦直，乘時講化源。不冠嘗可奏，問樹本無言。亮節裨初載，清風裕後昆。忽嗟梁木壞，褒冊賁忠魂。
昔事重明邸，俄陶萬物鈞。專懷長孺直，終損武侯神。舟壑先成夜，桃蹊遂不春。惟餘麗牲刻，終古誌名臣。
偉望巖巖峻，忠言諤諤昌。門無謝恩客，帷有獻書囊。王駿封侯晚，臧孫樹德長。都門蕭鼓發，行路泣云亡。
閩錄家聲茂，唐銓吏格平。新資掾三語，舊榜佛千名。月苦鄉魂極，春寒酒意輕。高材難偶俗，慎勿對參卿。
西漢爲郎選，南方奉使才。書隨星火落，帆拂斗牛開。束笴聞民悅，丹毫絕吏猜。奈矜持節重，無客對銜杯。
晚陌收殘雨，高軒冒夕霏。風乾移舊響，月破隠空圍。敗葉相將舞，寒雲不肯飛。興無潘掾筆，何術寫心微。
遠補參卿掾，來過乞墅甥。秋悲先雁引，曉涕伴參橫。薏子期蠲疾，梅花幸寄聲。片言無異俗，陰德在鄉閎。
倦客睢園遠，迎家越絕長。聊甘督罰掾，羞比入貲郎。汗竹書縢密，炊菰宴具香。蘭臺英藻盛，方信乃宗彊。
補吏唐資淺，遊方漢牒遥。貪榮親及祿，詎悔俊沈僚。葛詠同根庇，松期晚歲凋。曾孫柔俗美，前識缿筩銷。
北土無繁卉，空亭有暝陰。狂飛憎野絮，多舌恨春禽。地燥山如朽，池寒水不深。生平箕潁志，軒冕獨何心。
連佐陪京郡，愁銜出祖杯。新曹拋野蕝，舊第老公槐。府檄迎車遠，戎牙宴豆開。遥知傾坐日，方歎阿𨽜才。
徼道千廬地，宵霖八月天。牀棲吳簟竹，窗濕漢宮錢。幕影翻層浪，簷聲響細泉。空階何所得，併是廢愁眠。
盡日臨春水，非關問要津。舟行魚避檝，岸坐草留人。香萼千紅糝，苔花小翠鱗。已堪遺俗慮，何必擉江濱。
烏渴催宵漏，雞鳴引曙光。山西河闇淡，天北斗低昂。銀燭香猶燼，瑶琴冷未張。何須開寶鑑，容鬢定蒼蒼。
曉陌千槐落，嚴扉萬蓋留。浮雲低觀闕，殘漏急章溝。斗柄遥臨殿，參旗側映樓。如何軒上鶴，獨憶海天秋。
野卉秀禪庭，瑶華發素英。託根真不染，肖質似先鳴。露葉疑藏羽，烟蕤更作纓。何妨依忍草，休辯好丹名。
百卉芳心罷，空園蝶影微。雖逢已凉節，尚作有情飛。露菊聊堪採，風蘭或可依。履霜從此懼，君意定何歸。
寂寞南朝寺，徘徊北顧人。鐘聲含曉籟，塔相湧仙輪。弔古千齡恨，觀空萬法塵。三車何處在，歸鞅欲迷津。
掩室維摩病，從昏太一祠。誰言鼓吹夕，獨禮天人師。燭燼委寒檠，茗華浮縹瓷。同袍不我顧，宴坐復何思。
東別羣舒國，西踰二劍天。才高鄴都檄，政竚武城絃。莋馬征蹄苦，巖雞瑞羽鮮。離愁知遠近，萬里到橋邊。
天陸箕躔動，林簫萬籟空。扶摇莊海北，悲眩魯門東。貪誡詩人隧，清思賦客雄。何因知勁草，霜陌盡飛蓬。
郡國高皇廟，天龍釋帝居。兵銷擒布後，臺聳畏軒餘。寶榻成蓮坐，戎韜入貝書。守臣榮就望，屏息拜前除。
路闊三條陌，雲低九鼎門。鐃風催騎響，裘霰減貂溫。谷曉天花亂，林空苑絮繁。周麰農意切，一一願流根。
朝雨雜輕霾，濃陰暮未開。天低五里霧，日晦九成臺。宮溜輕淙玉，坊車小隠雷。不愁馳道遠，寶色夾千槐。
關輔陪京外，年華禁火中。柳矜河上綠，花獻酒邊紅。野市鞦韆月，春樓觱篥風。三州六鑽燧，安得不衰翁。
斜日紅初斂，晴山翠欲流。休歌陌婦怨，寧作賈胡留。物意如相樂，吾生有底愁。早分好風月，更上庾公樓。
揆路同寅業，師垣出守麾。終無三令喜，便集兩楹悲。衮職嗟何補，天心感憗遺。幽泉空漏淎，非復作霖時。
自昔榮歸衮，今茲駭閱川。天愁摧柱日，星痛殞箕年。素履遺儒範，忠謀溢吏篇。空餘洧鄉陌，長似峴碑前。
北里開公第，東齋集俊游。祕書家有副，甲令世傳侯。鳳竹供聯冊，鯖盤入宴羞。門前多鶴蓋，不爲騁長楸。
曲里猶龍族，西京尚主侯。勳華傳舊鉞，名理寄虛舟。得疾真無妄，觀生遂若休。偏嗟荀令沼，回作逝川流。
北第琴樽歇，東原旌旆飛。清風邈無所，此路是長違。野闊車吞響，天愁日抱輝。空餘門下客，魚鳥歎何依。
宿雨催秋物，清風卷歲華。殘蜩初去柳，寒蝶尚尋花。密篠留蒼霧，紅梨染落霞。城頭八九子，日昃亂啼鴉。
帝禁留辭範，儒林老棟材。方期割牲禮，遽近奠楹災。歲晏巢鵀逝，天秋弔鶴來。宗工銘盛德，千古照泉臺。
几杖辭榮久，龍蛇感歲遷。留春太史記，成佛謝公緣。素蓋寒雲外，哀簫落月前。無煩樵牧禁，行路拜新阡。
一世文爲伯，三階象有光。何言隆棟吉，忽歎夜舟藏。襚禮朝頒冊，哀音路過喪。善人今不與，神理太茫茫。
梁木萎邦哲，乘輿哭第家。斂恩周衮里，追品漢貂華。素禮初無悔，浮生遂有涯。斯文從此喪，誰與辨咬哇。
舛運明生疾，忠懷語絕偷。空榮人曳履，終隔相封侯。太史藏書法，門生助紼謳。惟餘文獻謚，不復嘆平頭。
宗工天下寶，歸葬國西原。野闊簫聲苦，雲愁旐影昏。如存三事禮，不返九京魂。河海空成淚，難酬國士恩。
宅隠羊曇墅，門連仲蔚蒿。銜盃思左蟹，舒嘯憶東臯。楚桂風生穴，莊魚浪溢濠。平生丘壑志，終願寄民曹。
夜枕鴻違漢，霜天雀噪園。回車長者轍，曝背野人暄。墨溜沈寒沼，松醪湛凍樽。誰能穿雪履，待詔魯班門。
素範流邦冊，昌言溢帝聰。三台應天老，萬事問胡公。道有如絃直，生嗟委蛻窮。令君兼上傅，衮斂賁遺忠。
昔命光三事，今嗟贖百身。堂無織蒲妾，車有吐茵人。台坼層氛夜，槐凋故府春。空餘相國第，不與勢家鄰。
平日開黄閣，茲辰奠素旗。留侯嘗辟穀，巖說遂騎箕。天迥哀笳咽，林長導翣遲。行人此墮淚，何必峴亭碑。
地占心齋舊，天扶藥喜身。高懷聊避寵，幽境更隨人。樹密添新籟，叢香續故春。婆娑榮路友，偏倚此相親。
積晦連空卷，繁蒸此夜收。峰催雲去夏，珪伴月迎秋。樹老殘煙入，庭虛爽氣留。長康惟半黠，孤詠費冥搜。
舊壁橫空苑，危亭納夕霏。野蟲多各韵，倦鳥忽同歸。木落驚秋晏，人愁念昨非。生平嵩潁志，尚或拂塵衣。
荒城樓堞少，野色徧高低。蔓草無名綠，幽禽取意啼。天形岡樹北，日脚嶺雲西。不覺凝笳動，春風引夕鼙。
謝病非三最，爲氓乏一廛。何言羅爵尉，時駐舄鳬仙。華轍交深巷，餘香襲故氈。豬肝難設具，應作閔生憐。
昔貴三公第，今營一畝居。聊堪避燥濕，兼欲貯琴書。獸窟猶思騁，鷦巢不願餘。長安窮僻地，吾亦愛吾廬。
銅紐腰新綬，烏衣省故廬。鄉無夜行諺，楹有世藏書。楚潦蘭浮檝，潘園板御輿。蚩蚩吳俗美，庖刃一投虛。
城闕曙烏啼，行人歎解携。舊歡苹鹿散，新意棘鸞棲。淮月涵孤蚌，江雲雜斷霓。漉沙應搆賦，春澥正平隄。
露畹移珍樹，丹房一紺幃。綃輕無奈疊，霞碎却相依。傃日香難斂，擎風力自微。他時零落恨，千片爲誰飛。
晏歲無情晚，陰飈昨夜聞。芳條臨檻勁，短日轉樓曛。苔石收蒼暈，冰溪疊素紋。蒿蘭雖異種，霜至若爲分。
冒霰初分葉，驚春已作花。鮮于紫艾綬，殷過赤城霞。破蓓香囊小，銜趺彩筆斜。騷人雖麗思，忍作桂旗車。
月御橫霄陸，溪樓敞夕霏。神龜荷裏宿，仙驥露中飛。屏箑風摧暑，攀條客念歸。冶城空極望，憂樂意多違。
節物更徂候，幽衿屬釣臺。蘭苕兼佩長，桂葉學旗開。鵲避驚弦去，魚隨晚餌來。謝塘多藻思，弭蓋一相陪。
歲晏陪京守，心閒俗自安。斗城供近望，天幕借餘歡。秀句然萁待，幽經濯手看。不因郵問數，誰識政條寬。
野水危梁渡，凌虛一徑橫。鄭車求代涉，漢櫂且專行。濠詠觀魚樂，圯書跪履情。斜陽葭菼岸，鷗鳥爲誰驚。
世外無雙種，人間絕品黄。已能金作粉，更自麝供香。脈脈翻霓袖，差差剪鵠裳。靈華餘幾許，遥遺菊叢芳。
偶作津亭餞，還驚歲物非。蒼葭無際合，黄葉有聲飛。別恨隨人遠，鄉心著酒微。猶欣見山色，紆轡暫忘歸。
淮壤窮南界，亭臯坐渺然。平窺京口樹，斜落海門天。重霧多藏日，寒潮不送船。江山寧有助，私作楚騷憐。
夜夕更籌永，霜飛歲籥空。斗杓常記候，蟾暈豫知風。過雁驚流弋，衰螢戀故叢。可堪鄉思發，夢繞兔園東。
羽族何微眇，交交作好音。遠聞真似語，寂聽本無心。倦舌沈荒塢，嬉羣聒翠林。鷦鷯王佐筆，從此異凡禽。
對壘毰毸地，雙驚滅玉塵。長鳴非後郭，利嘴欲專秦。鴟領聊延敵，鷹揚願殺身。君恩定多少，引距即隨人。
溪上照奫淪，吾纓此濯塵。風清琴籟細，波浸沼毛春。處裔蛟何待，鳴雝鷺自馴。直鉤聊適興，底處餌文鱗。
斷續簷聲歇，徘徊隙影賒。歸雲衝樹破，殘雨入樓斜。徑綠都成草，叢薰尚隠花。便同江海思，春水照軍牙。
旭日東南霽，霜天病骨寒。心同陽藿展，志鄙夏畦難。東洛貂裘壞，西華葛被單。嵇慵聊自樂，愛景始三竿。
濟物功偏厚，朝宗勢不迷。一航容宋葦，六斗異涇泥。潤溢呼魚轍，光分抱甕畦。寧同南國詠，酌飲變夷齊。
法集超初地，工毫構妙緣。星占世外聚，月寫相中圓。指指誰標諭，心心自默傳。惟應阿堵處，俱是到忘筌。
蕭寂東軒坐，徘徊月馭來。風休凉暈缺，旬破晚弦開。紫漢沈星樹，仙莖逼露杯。誰憐故林鵲，終夕自驚猜。
拜墓標唐令，褒親漏漢恩。永懷凄欲寄，忠訓藹如存。宰樹錦城陌，農疇潁曲村。異時裁敘傳，容或記臯門。
倏忽徂炎罷，驚秋自此辰。殘蜩空愛露，孤扇欲辭人。嵩少千尋嶺，滄浪萬里津。如何一乘興，烟策弄飈輪。
關外山河闊，城邊卉木腓。露濃蟬始罷，風急燕猶飛。不雨雲中薄，澄沙水自微。善哉吾祖歎，能此送將歸。
自古悲秋物，多傷黯黯魂。鱸魚輕客宦，紈扇感君恩。潁瀨寒明野，嵩雲側露村。此中知止地，歸去掩柴門。
芳序雖云晚，華顛亦已新。蛩鳴偏傍耳，燕去不辭人。山隠棲巖路，朝嬰佩玉身。故溪應更好，前夜夢垂綸。
出處因年警，多慚與願違。於陵終不仕，疏傅幾時歸。江柳寒陰瘦，畦菘晚葉肥。寄聲溪上鳥，且莫背人飛。
久雨收寒潦，層颸蕩薄埃。鳴蛙鼓吹歇，高雁弟兄來。食肉嗟謀短，關弓任世猜。故園三徑在，新菊幾叢開。
秋物自能晚，秋聲何足悲。歡應隨壯去，病已與衰期。斗遠終難挹，天高不易欺。此心丘壑戀，匪石恐難移。
曉雨纔收潤，高軒一爽神。雪峰將變夏，桃蠹漸辭春。霽隙微陽淡，陰牆積蘚勻。空餘稚圭宅，蛙響徧諸鄰。
風雨殘秋罷，年芳遂悄然。黄花沉暮蝶，蒼柳嘯孤蟬。霽日高彌淡，曛霞冷不鮮。忽聞雙鶴唳，心斷故谿田。
小雨春膏潤，微波晚照空。壺光遥送電，梁影半傾虹。珍樹疏煙合，坳塘暗溜通。羲皇誰可上，靖節有窗風。
歲籥愁雲暮，朋簪夕宴開。賢如潁川聚，興是剡溪來。瀉酒蟾波溜，雕章燭刻催。三英知絕擬，況復是平臺。
一水東流闊，諸峰右轉深。蟾規欲破暈，天杵不盈尋。浦逗分風席，洲喧避繳禽。憑高機事息，併爲漢川陰。
宮漏籤聲急，天街雨脚微。曉寒凌禁樹，春氣裛朝衣。瑞霧輕猶濕，香塵重不飛。雞人傳鑰出，華旭滿彤闈。
晚歲清淮路，淹留數問津。風平天合水，舟進樹迎人。饑鶩貪魚沒，高鴻望渚遵。楚鄉梅柳意，相慰似先春。
地迥樓堪倚，天長日更勞。何須雲渺渺，況自葉騷騷。脫兔橫岡遠，冥鴻避弋高。四愁休徧詠，俱是一霑袍。
孤堞神坰畔，平原歲琯陰。驚麏時易藪，倦鳥即投林。日舍翻車恨，天旄伏櫪心。蓬池八十首，半是爲登臨。
危檻倚孤城，風襟俗慮醒。天高鴻類𩾐，雲散日如萍。疊巘斜銜岫，回川曲抱汀。騷愁千古地，椒醑弔遺靈。
彼美閨臺彥，胡爲江海行。真貪子舍養，不厭使軺輕。茂草姑蘇苑，蒼山越絕城。莫因羊酪味，終擬笑諸傖。
新歲郵中問，殘冬湖外書。歡同烹鯉日，情是斷金餘。澤節行臺峻，天垣右席虛。不應周吏課，朝紱企歸歟。
洛表樓堪倚，燕陲望不窮。秋聲南送雁，寒意北隨風。歛暝關雲黑，銜規苑日紅。凋年霜霰惡，慎勿損荆叢。
周界西窮陝，常山北盡邊。關河相望日，容鬢各衰年。蓬亂將風野，禽稀欲雪天。治戎如有暇，莫惜賦歸田。
秋葉霜前綠，秋池雨後清。殘蟬多默默，寒蝶强輕輕。丹果林梢熟，黄花草際明。心慚逃相客，世外掩柴荆。
歲晏彤帷敞，天深紫宇寬。氣和先合樂，仗密不知寒。斟酌中衢飲，伊亞別殿歡。先春皇意悅，花滿從臣冠。
寶翰揮文罷，瑶觴續宴初。帝韶重舞鳳，玉藻更歌魚。景駐三休閣，歡留六尺輿。賜金將厚意，併入史臣書。
苫宇切郊寰，荆扉度歲關。賓綦秋蘚合，童唱暮薪還。石上舂粱苦，牆東避世難。扊扅猶可爨，誰訪陋居顔。
勤勤念耦耕，不是釣虛名。皓魄圓猶缺，芳巵滿故傾。佩韋防事急，分肉倚心平。此意將誰語，臨深坐冶城。
常聞疏少傅，知足遽辭官。祖道賓儀盛，揮金里宴歡。畏途非蠖屈，高志自鵬摶。行路賢哉歎，吾心良所安。
昔日於陵子，遺榮自灌園。三分輕國爵，一世謝人諠。野笠鋤春隴，橫槔汲曉源。區區冒榮者，天壤亦何言。
濟世才無取，登朝運所遭。濡鵜真竊祿，汗馬本非勞。漢重商賢隠，堯嗟潁客高。古今閒自況，何翅九牛毛。
天淡雲摧險，風清水始波。暗蟲催紡緯，驚鵲報填河。宮扇紈規掩，仙盤露彩多。空餘歸客恨，芝朮老巖阿。
蒼霤秋霖歇，高軒夕景遲。桐凋金井恨，蘭老玉琴悲。巢燕寒初失，風蟬晚屢移。黄昏禽語鬧，相喚宿何枝。
春色鄉枌老，波聲客櫂催。林烏貪夕哺，都鷁怨風摧。處晦囊中穎，加餐案上杯。重來期歲晏，飛藻右鄒枚。
東國有嘉招，歸心越絕遥。幾程淮蚌月，一信海鰌潮。蓮渚熏談席，霞天認賦標。時平軍版息，麗藻入雲謠。
盡晝山楹坐，居然外物身。野葵能向日，怖鴿解投人。萬萼融朱蠟，平蕪識紺茵。須知無事處，堪養不才臣。
入暮鳬鐘警，乘凉鵠帳褰。霧來燈欲濕，螢過草疑燃。野氣樽浮桂，幽香席藉荃。無因招傲吏，同宿一壺天。
春色無情老，宵雲有恨低。輕寒借鴻駛，早暝入烏啼。晦燭風生幔，漂花溜漲溪。滴階兼被草，聊此況凄迷。
芳歲行遒盡，高堂興耿然。林號欲風野，雲綻已霜天。烏彩疑留日，鴻聲似惡弦。幽衿忽忘返，更爲月娟娟。
迎春纔十日，應月已三蓂。池面開新素，山光復舊青。灰飛空玉琯，醅動漲金瓶。剩作尋芳具，當筵忌獨醒。
灼灼書林彥，胡爲江海濱。希遷杜陵客，出守始平人。夕夢螭階遠，前驅隼旆新。離觴君莫愬，去去易沾巾。
故秋嘗假道，倏忽改芳年。三疊黄河上，千花白髮邊。冰消牛口渡，山綠虎牢天。東望無人會，滎陽太守賢。
去國三年恨，還臺九死餘。凄凉曾釜粟，感咽晏楹書。鮒勺懷窮轍，鷄棲整故車。惟當親益友，敘闊費漣如。
衡蓽負城開，春兼野色來。煙扶霽日柳，雪惱故年梅。波影魚先動，林聲鳥並催。欣欣羣意悅，病骨獨邅回。
陂色入柴關，陽和遠近還。平蕪隨蹇步，新水照衰顔。廢堞鳥聲樂，晴臯雉羽斑。一逢樵客語，無竢辦連環。
近出東郊道，時巾下澤車。田溝蛙拖紫，沙徑鳥留書。木引藤絲遠，牆蒸菌蔕虛。幽懷聊俯仰，無意事施蘧。
沃野周原接，遥陂鄭洧連。鬰葱中縣氣，南北富人阡。鳥騁因風野，虹生欲霽天。斜陽墟落外，䍧豕食春田。
夕藹收芳甸，春蒿徧宿荄。朝虹先雨出，寒雁後陽來。遠木芊芊茂，幽花脈脈開。欣逢老農語，爭席坐林隈。
偶作中林適，聊觀萬化春。蜂巢喧似市，禽舌巧于人。陂溜鳴田尾，藤梢衣樹身。鄉農時晤語，野意合天真。
昔作瀛洲賞，今逢汶水春。可憐無並色，來對始衰人。溫樹遥知漢，仙桃尚記秦。臨樽如舊識，爭忍判芳辰。
聞說西齋水，潺湲逼畫楹。雖添新竇響，不改故源清。花落波浮亂，杯遲屈曲行。無因陪夜宿，同賞瀑巖聲。
昔走成周道，春風尚落花。今馳河內傳，秋日正臨霞。山色依前綠，顛毛只是華。見迎多故吏，衰壯兩驚嗟。
百疾乘衰運，雙肱怯痺摇。身知九折痛，肉訝半分銷。掉市將誰羨，拘原莫我邀。惟堪楚林下，如槁學承蜩。
辨道曾資智，嘶風忽絕音。故蹄休踐雪，朽骨詎酬金。附尾讒蠅散，投鞍嚙鼠侵。棄帷宜一報，盡力有前箴。
病骨憂南土，孤懷念北遷。欣承紫泥詔，且向汶陽田。夜雪淮冰合，朝暾海氣鮮。風波雖繚繞，自有故交憐。
此地淮壖極，連檣北轉初。風煙寒背楚，陂澤遠通徐。葆髮驚秋外，葵心戀闕餘。不憂芳歲晚，松柏自扶疏。
地僻誅茅後，堂幽搆厦餘。誰知冶城望，更作傅巖居。凈供香厨飯，真籤蕊笈書。因公高世想，轉憶舊田廬。
斷簡孔堂壞，遺經汲塚虛。謾求芸辟蠹，先歎魯成魚。舊帛愁連蓋，亡篇恨蠟車。吾家先訓在，楹鑿晏生廬。
故歡清潩上，今醉濁河邊。素領添新髮，春風似去年。暖雲邙北樹，芳草鞏陰田。感舊情何極，重看記室牋。
久卧堪憂巷，驚聞不滅書。高風五柳外，深意八行餘。努力邀加飯，相逢約下車。殷勤長跪讀，雙睫費漣如。
何處幽林蛻，來依禁樹鳴。風緌非冒寵，露腹祗知清。曉韵飄觚闕，殘嘶逗綵甍。秋螳多怒臂，寂寞好全生。
夕軒疏雨罷，物物爲秋驚。病葉先風落，寒蟬趁候鳴。西飛愁燕急，左界恨河傾。借問三江客，鱸魚底有情。
歲事催人事，榮心伴客心。鸞驂收畫扇，螳臂感瑶琴。夕露繁將滴，朝雲薄亦陰。金貂寓直省，潘興轉難任。
行年三十九，病腦劇中乾。目界空花眩，脾倉宿滓寒。未燈欹夕枕，欲食進朝丸。惟有披書樂，依稀及士安。
恩告偃衡蓽，年華飛琯灰。右眠安佛脅，深息養仙胎。數犯稽違禁，誰憐遊落材。使軺均病粟，更自囅然咍。
舊疹感春陽，岑岑體正尪。雙朧便貉睡，一息寄龜腸。味減轑羹釜，心疑照弩觴。藥苗行可采，更驗太清方。
暮壘初休角，孤譙半掩門。鴻聲騁寥泬，鴉意戀黄昏。遠岫排頭碧，春河徹底渾。關東三百里，依約是天閽。
平昔詞林伯，嘗爲右輔來。庾公偏愛月，薛縣未傾臺。鑱石雲根斷，臨波水腹開。良宵時弭蓋，方信謝莊才。
兩作朱轓守，重登羽客宮。故墟牆舍壞，塵案酎杯空。款戶殊無屨，乘衣尚有風。軒游曾駐蹕，高意掩崆峒。
遠日春風外，韶光晚思前。短青平野樹，斜碧半樓天。芝朮參雲嶺，桑麻冒蕨田。詩成無所况，題作詠懷篇。
城堞俯漳湍，關河遠近看。曉山天外紫，秋日霧中寒。短鬢却成葆，孤心轉似丹。蕭家窮僻地，歸去養衰殘。
象馬王城地，禪扃此獨開。漏聲隨葉換，風意繞幡來。馴鴿依齋樹，飛花戀講臺。朝珂時一集，併爲碧雲才。
兀坐臨秋水，悠然到夕霏。蓮叢經雨折，菰米待霜肥。有餌潜鱗出，無軒野鶴飛。騶呼且勿遽，更待月華歸。
素潦沙成岸，蒼條柳映津。蟬休疑惜己，蜻去似猜人。紺幕隨天遠，瓊鉤伴月新。清風時一至，吹盡故纓塵。
脫葉金霜罷，滄洲滿目前。林風寒結籟，溪日晚留煙。獨木橫官彴，方苞入稻田。持麾更吏隠，殊覺主恩偏。
霧氣疑成雨，終風亟挫春。祗驚天灑礫，寧是暮吹塵。大旆亡空澤，奔車僨要津。高樓非可望，偏汗扇中人。
梵聖遺靈骨，洪緣福故都。慈深雲不斷，法徧雨常俱。使節開真槨，天香奉供爐。拳拳依帝力，餘潤冀昭蘇。
自昔仁爲里，于今福作田。清風殘竹地，寶色故池天。繪象成真侶，家聲入梵緣。一披龍藏集，無復歎亡篇。
軒冕唐年客，溪林洛社坊。雖開居士室，未壞魯恭堂。佛樹高彌綠，天花落更香。惟餘名不滅，來伴法燈長。
東潬雙津隘，浮梁古制存。灘移淤岸勢，標謔漲波痕。逆浪船排首，周阿纜植根。祀勞如舉典，元凱有英魂。
舊學紛無幾，幽懷斷復尋。蒼茫萬機論，零落九州箴。枉嗜韋編讀，猶依槁簡吟。時無袁伯業，孤陋任年侵。
老病何爲者，陵晨縹帙開。終無經世略，似有著書才。史記金藏匱，春秋玉作杯。吾心聊自適，萬事已焉哉。
久玷疇咨地，新蒙策免恩。往非堪咋舌，來寵夢驚魂。病與疑弓釋，身隨散櫟存。惟餘太陽照，終不礙孤盆。
何處西臺樂，高眠萬慮沈。盃盤春席罷，風雨畫堂深。氣勝龜調息，魂交蝶伴心。有人驚曉漏，顛倒整衣簪。
誤知三十載，頑魯寄洪鈞。物比青氈舊，年驚白髮新。河冰斜界陝，關樹曲遮秦。何日陪師席，孤懷跪自陳。
里旅聞遺燎，連甍委夕煨。初無徙薪智，枉被及魚災。勺水寧堪救，三車諒未摧。天知君自足，聊復寄靈臺。
層靄冒遥城，風長雨足輕。暗雲依電簇，微日記虹明。樹洗連帷出，荷翻百琲傾。幸無漂麥慮，舒嘯倚前楹。
春溜簷聲細，層波幕影斜。雷車陳后館，雲枕楚王家。桂凝霞杯蟻，蓮空蜜炬花。莫漂枝上蝶，幽夢在天涯。
急澍乘雲度，凉煙落晚留。山顔紅露日，田尾濁鳴溝。知倦翩翩鳥，來思濕濕牛。東菑聊騁望，偏識種瓜疇。
急雨橫塘晚，蕭蕭逼坐隅。斜津添竹淚，繁點溢荷珠。泥重聊休燕，波翻尚浴鳬。風霆河外惡，橋卒弗傳呼。
春霰霽征塗，離人向蜀初。還拋博士蕝，貪佐使君旟。藻思夸名閣，忠懷慕叱車。布刀多計吏，行矣數通書。
故柳樊官圃，新禾上野場。晚煙林外紫，昏日水中光。菊晚香猶在，橙寒味不長。蕭然成隠趣，況復近山陽。
偶來尋晚景，便覺滌囂煩。岸柳相攙綠，風荷各自翻。歸雲何處宿，驚鶩或時喧。不奈滄波闊，鳩山有故源。
白雪賡歌苦，華顛答難頻。寒驚穿履客，餓恥祭墦人。洴澼金終賤，胡盧瑣未真。原生寧是病，結駟往相親。
吾彀飛名早，卿軍補掾新。還家雁峰地，趨府鶴袍人。樹色圍荆壘，江聲瀉蜀津。無輕束矢訟，陰德及斯民。
貧病兩何緣，相將百慮煎。儲空擔石粟，書貸倍稱錢。客訝甘螬李，偷驚昔故氈。因聲謝才鬼，擬作送窮船。
小小江山國，輕輕縞紵衣。波光清作面，天勢碧成圍。岸蝶隨人舞，沙鷗掠坐飛。此心兼此境，安得不忘機。
曲檻堪何倚，幽芳幾獨尋。頹雲山露頂，孤月水呈心。翹鷺多依淺，驚魚更就深。歸懷無晤語，身世兩浮沈。
春溜來無限，新蒲綠未齊。蒼煙山带北，紅浪日平西。野鶩時孤往，林鸚忽並啼。一篇行一曲，依約似青溪。
浦溆春初滿，風煙晚不銷。泛杯橫截竇，通舫小開橋。蓮葉抽萍面，藤梢落樹腰。此中無駭浪，容易打雙橈。
脩曲少城偏，臨秋坐眇然。殘陽鴉翅外，新月鳥行邊。隠軫齊侵地，蒼茫魯狩田。登高何必賦，歸意自悁悁。
學道年嗟晚，知非骨已驚。世紛誇要路，天意罪浮名。汶上朱轓寵，淮南白髮生。惟餘方寸地，留貯歲寒情。
序齒顛毛貴，傳家子綬青。蘭芳應作膳，椿老別添齡。逸豫鴻排陸，歡心鯉過庭。幾時陪雅集，醉弁一俄星。
羣玉中天府，珍圖綠錯文。叢楹開禹穴，寶畫爛堯雲。萬牒真行辨，千題甲乙分。聖心尊世烈，披玩不知勤。
鑰出馳宮路，更餘送曉籌。露盤先得日，溫樹未知秋。煙幕昏朱裏，風旂颺綵斿。鳴鞘歷宣室，應爲□神休。
昔日蒸青地，今茲坐嘯居。人瞻分虎出，庭記墮鱣餘。蕭墨齋猶寶，莊環室舊虛。嘉名傳郡志，寧減武侯廬。
君有誅茅地，重歸一畝宮。身同巖桂老，心似草堂空。昔歎魚隨餌，今歡鶴出籠。吾廬嵩潁畔，亦欲狎樵翁。
春序倏云晚，高臺芳意多。花成風地纈，鳥作暝林歌。樹氣薰繁幄，池紋疊細波。夾城歸騎散，煙絮徧銅駝。
野水初盈沼，舒鳬亦伴游。雙膺時沒藻，斜陣或迎舟。敢厭吞腥累，真忘續脛憂。杜家鄰舍遠，刷羽恣淹留。
去國雖傷別，乘軺尚及春。滎風清翼蓋，鞏樹綠迎人。後隊金鐃響，前驅隼旆新。衰懷無麗賦，何以詫西賓。
玉骨臨風怯，華釘恨带寬。凍醪催卯醉，小雪造春寒。錦瑟弦聲潤，山爐蕙炷乾。良辰他日意，慎勿怨花殘。
我本無心士，終非濟世才。虛舟人莫怒，疑虎石曾開。蚊負愁山重，葵傾喜日來。欲將嘲强解，真意轉悠哉。
誰覆爲山簣，工侔架海形。神鞭陰助險，佛髻巧分青。棟老棲煙濕，禽翻避呪靈。會須依定觀，一一訪巖扃。
節物名園晚，風煙亦媚秋。鈿梢低露竹，珠罅老霜榴。塢籟晴先響，窗霞暝自收。山楹誰侍坐，正似傅巖幽。
衆籟日蕭蕭，閒園氣寂寥。風萍難覆水，霜葉易辭條。噪鵲繁聲合，寒蟬舊吹飄。試尋籬下菊，鄰酒濁盈瓢。
澤莽鬰蕭條，憑高不自聊。水寒陂雁集，城廢冢狐妖。野色空秋穫，林聲急暮樵。先疇東北路，鄉思託回飈。
洛鄭東西接，河山表裏雄。嶺回千樹出，天轉兩崖通。虎圈周原綠，敖倉漢粟紅。今無楊僕恥，四海是關中。
行李纔踰鄭，關門已及周。山支抱鞏合，洛尾貫河流。驛騎迎朱轂，封人訝白頭。往來何太數，慚恨見嵩丘。
景淑能藏媚，情多不頓開。初疑香色老，終伴綵煙來。夕露濡仙纈，晴陽染醉腮。施朱應有意，併爲楚人材。
誰取霜禾種，來依郡圃栽。芒隨虎掌熟，畦作佛袍開。自應蟬鳴候，應無蟹囓災。公庖豐甑飯，知免拾顔煤。
萬彙競摇落，臨高傷旅魂。驚飈無定響，寒日有餘昏。路轉平臺苑，天降覆盎門。惓惓心未已，曷月報君恩。
幾歲江南樹，高秋洛涘園。碧姿先雨潤，紅意後霜繁。影疊光風動，梢迷夕照翻。一陪幽興賞，容易到黄昏。
曲浦江湖漾，文禽伊洛飛。愛尋芳蓼去，更伴晚霞歸。露溽金翹潤，菰香錦臆肥。主人真賞厚，慎勿去郊扉。
老屋共棲遲，窮年弔影悲。宵牀牛誤鬭，晝壁鼠無儀。窗北那成隠，家東益自嗤。因聲謝巢燕，京洛足華榱。
洚水成災後，霜原落木秋。濁河雖自復，寒潦不知收。路壞停軺館，城摧却敵樓。民廛無黍稷，何術望神休。
小隠非吾土，幽懷屬暮春。人憂原憲病，鬼笑子龍貧。草合看迷路，篁抽欲過鄰。俗嘲慵自解，鼷弩惜千鈞。
耳界千聲外，爐薰一室中。妙心那有住，真意本無空。香飯凝盂白，天花蔽席紅。閒觀色身相，方信幻人工。
早捧諸侯檄，新登九列丞。庇身聊製錦，受命更懷冰。浦葯薰行櫂，江禾壓翠塍。高樓如可望，西北一長凭。
伊瀨鳴秋麓，香樓隔雨溪。天形林罅出，山脊霧中迷。岸峻靈龕密，沙平野路低。只應觀佛土，物物便堪齊。
百慮靜相尋，蕭蕭芳歲陰。感君辭劇日，休我冒榮心。歷塊疲東道，巢枝憶故林。霜毛秋更短，持底受華簪。
朋好日寥落，征驂那忍聞。先成數日惡，更負十年薰。客棹秋瀧水，官郵暮嶺雲。圖南尚良食，少作弔湘文。
氣逐薰絃動，春隨畢雨殘。蠹桃欹廢井，新李礙游冠。處晦垂轅驥，干時上坂丸。無人憐仲叔，平日憶豬肝。
底處春來早，依依傍日華。年光隨寶勝，陽律犯鳴笳。冰沼應潜坼，風枝已自斜。江南無驛騎，何計賞梅花。
門有聯瓜懿，人傷摻袂分。新篇稽奏牘，故社戀鄉枌。桂魄離懷苦，蘭苕夕膳薰。芳音毋自寶，西北足歸雲。
高才嘗負俗，公薦此開榮。却領淹中學，還爲稷下卿。槐依鄉市綠，風入舞壇清。稽古方知力，騰飛自有程。
歲晏坐伊川，孤襟日惘然。無功堪載策，有路即妨賢。寵辱丹心寸，年光素髮邊。含毫雖躑躅，自欲賦歸田。
碌碌真邀寵，容容謝致君。短鳬生愧脛，狂鹿老思羣。急節驚流水，浮名伴薄雲。歸歟堪擊壤，況復值唐勳。
昔寵塵三事，今懷念一丘。稻粱爭鶩飽，章服裹狙愁。心與蘧非化，年驚趙語偷。欲將知止意，歸謝漢恩侯。
潁曲多成瀨，茨山亦有村。不知榮革履，便欲返衡門。邵圃瓜疇熟，陶廬菊徑存。敢言輕寵祿，知退是酬恩。
世有功名羨，人將躁靜殊。冥鴻專避弋，鬭鶡喜捐軀。駕敗誰矜巧，山移却信愚。白雲無誚我，歸意本區區。
昔賁丘園聘，今嗟勢利趨。何嘗輕九九，自欲較銖銖。鉤百勞筋敗，朝三怒氣粗。因聲謝鄉校，真賞愧非夫。
關塞雲西路，僧廬左右開。過巖逢石坐，尋水到源回。天籟吟松塢，雲腴溢茗杯。宮城纔十里，導騎莫相催。
輔郡初辭節，孤舟始去官。橋頭帆影急，枕底浪聲寒。好爵云誰寵，危心且自安。賜車誠可愛，閒共子孫看。
頍弁王門客，橫經胄席師。頻揚四巡頌，屢析六身疑。寂寞終嘲白，侏儒詎信饑。一朝嗟溘盡，福善亦予欺。
好在碧檀欒，叢低度歲寒。何堪裁鳳律，只好製魚竿。拂水烟梢潤，含風鈿葉攢。芳陰聊奉庇，君試仰天看。
馳譽光英域，糊名限選條。州臨建業水，路出廣陵潮。歸思刀頭苦，離心旆影摇。行聞有薦牘，南闕鬰岧嶢。
昔意青霞遠，新恩黄綬榮。官同吳市隠，賦壓楚鄉平。天霽晨帆駛，潮回夜艑輕。千巖勝遊近，且莫棄塵纓。
千人嘗得儁，再命尚沈僚。左右爲容晚，東南作尉遥。鄉心烏鵲樹，春醉橐駝橋。今夕羈魂枕，前知爲別銷。
吏最三年集，僚英一尉沈。清壺人映玉，勳券廟藏金。夕館淮蟾度，春篙楚汰深。王孫情幾許，芳草徧天潯。
鄉書曾擅秀，父任此爲郎。却捧三銓檄，歸稱百歲觴。淮山瞻曉堠，皖浦轉春檣。無累徒勞歎，廉車竚薦章。
佛塔千名榜，銓臺再調符。空登拔萃目，未免沒階趨。爨桂方辭洛，羹蓴尚及吳。振淹知孔邇，華萼映鴻都。
久曠三山直，空陪五日趨。文無飾羽巧，心有刻舟愚。陛戟愁饑死，關門駭寵呼。缺然偏自愧，乘馬與雙鳬。
幾日霜根地，新年綠玉陰。春來雖換葉，寒去轉虛心。乳節烟膏膩，空梢夕籟沈。何時殊實老，留遺九苞禽。
何筯空圖貴，潘園且薦羞。肥非糠籺飽，炙恥彈鴞求。餘薤行堪種，芳葵莫預憂。伯陽真意在，鼠壞棄誰收。
鼻濁哀吟倦，空懷浩歎盈。心同注鉤怯，功比畫墁輕。俗態驚狙怒，剛腸謝鶩爭。淹回江外客，日夕望堯旍。
昔歎桴乘海，今悲澗隠松。連城輕僞璧，畫室畏真龍。靜勝將生白，機亡恥合蹤。誰談龜手術，洴澼換吳封。
昔日金門署，重來素髮臣。故詞多削藁，前誡尚銘紳。寶翰餘龕鎖，仙山晦壁塵。更憐溫室樹，顔色老于人。
引籍淹閨序，監州得海壖。貪隨濤鷺驛，倦趁火城天。織紵吳儂富，垂綸漢客賢。遥知懷我處，霜月暝樓邊。
誰謂賈生學，兼之文帝朝。死憂王墜馬，生賦鵩如鴞。被召宣溫密，矜功絳灌驕。勤勤論五餌，史筆未相饒。
澤國風波恨，孤帆日夕征。山連吳樹綠，江入漢源清。鬢亂將成葆，心摇不後旌。銷魂千里外，寧是憶蓴羹。
昔歎都門別，今聞隴坂還。風烟背秦塞，陵邑過周關。松老忘年契，朱衰玩日顔。須君述征賦，方驗此塗艱。
懷檄倦遊都，勞勞艤客艫。秋渠沿莨蕩，春塢見濡須。秫齊添賓酌，蘭苕入養厨。明年獻文地，南闕倚星榆。
斗柄仙城曉，龍鱗下隰通。三竿眺羲馭，十里過商中。水藉天容碧，塵依驛轍紅。喜聞何力語，應爲樂秋豐。
關外崢嶸歲，河邊寂寞洲。寒雲能不雨，高柳强先秋。野靜狐狸出，沙長雁鶩留。登臨雖信美，無賦可銷憂。
平昔元勳第，多年洛水頭。荒池威鳳去，高棟野鴟愁。木老爭侵日，花寒各媚秋。猶欣賓館在，臨賞寄名流。
祠館宵燈罷，歸驂曉轡輕。天規斜抱苑，斗柄曲臨城。路記仙輿轍，林空寶雉聲。上元新甲子，休氣接平明。
閏去秋歸早，開軒灑病襟。曉風凌羽扇，商氣襲瑶琴。竹雨無情碧，荷煙底事深。蕭蕭差可賞，只是恨年深。
累榭孤城側，空陂八月凉。高雲收雨意，淡日作秋光。葉落風蟬塢，巢空社燕梁。變衰從此始，何術奈羣芳。
幾曲西園路，幽深隠歲華。偶乘安道興，直過辟疆家。畦脈爭分溜，叢名各記花。身閒飛蓋遠，容易到曛霞。
鳳谷掩西嶺，鷲宮聯四陬。山晴巖獨霧，林暑澗常秋。風御疏清磬，雲柯抱晚樓。瓊芝徧諸崦，歲暮儻來游。
黄綬榮新牒，華顛惜美材。越心枝上遠，羌思笛中來。烽燼和星落，刀環伴月開。寄言棲棘地，鸞翮少徘徊。
早服英雄彀，胡爲州縣勞。荆璆不自鬻，郢雪向誰高。月鼓千聲疊，霜風萬竅號。行行星聚國，芳尺慰同袍。
吳邑神仙系，梁臺英俊游。官從鸞棘試，材俟蟻封求。堂桂叨聯籍，陔蘭慶奉羞。行行離恨苦，淮月一弦秋。
我懟流年晚，年將我志違。終風來北怒，寒日趁西歸。野獸求羣騁，離鴻望影飛。君恩殊未報，愁憶故山薇。
地闊山川嶮，風高萬卉乾。山煙晨作暝，河氣晚催寒。革眼移前带，梁金晦舊冠。胡然坐衰靡，無客餉千丸。
隠軫分河壤，崢嶸念歲華。關雲沈鞏樹，樓月嘯羌笳。要路誰云騁，浮生會有涯。高哉羨門子，橫海挹朝霞。
歲籥行周矣，官齋坐悄然。脩篁全露節，衰柳不停煙。霜苦雲收陣，天斜月控弦。寸心如斗柄，常在帝車前。
曲岸羣芳歇，高臺倦目留。晉山青不斷，河潦濁難收。世路功名急，天衢歲月遒。吾生猶可養，嵩麓是耕疇。
戍苦河兼重，星回歲聿悲。頹雲埋雪樹，暗水入冰池。山疊看疑近，樓高倚更危。吞腥何日了，歸去茹華芝。
大室東南望，分明鸞鶴飛。何嘗無路往，自是有心違。隠谷松聲淡，仙區藥甲肥。行年六十一，非外更知非。
芳序雖摇落，吾生任屈伸。日催輕璧士，天赦戴盆人。宵雁多號月，冰魚暗待春。自憐麋鹿性，晚節頓纓頻。
昔日山林願，今茲軒冕遊。祗驚年苒苒，安議政優優。小雪煙橫野，殘笳月背樓。河邊楊樹老，不是桂淹留。
渥赭隨顔罷，飛霜入鬢新。夜壺寒展刻，冬晷急馳輪。名美誠堪徇，身閒我獨親。聊持一樽酒，不爲畫蛇人。
息偃君恩厚，崢嶸歲律遷。若驚曾爲寵，見嫉不因賢。白日孤盆外，蒼蠅尺璧前。東隅雖已失，忠意尚惓惓。
榮路冥煩客，單車寂寞州。野氛連市漲，寒水夾城流。塞上真亡馬，江邊獨信鷗。不知芳歲晚，霜雪上人頭。
積水千陂會，孤城一角存。鳥烏喧晝霽，蛇虺喜冬溫。地夐荒民屋，天高思國門。楚優歌舞拙，何處强持樽。
河洛周郊會，風烟晉部鄰。人傳種花縣，地記躍魚津。梨棗知秋晚，桑麻驗俗淳。惟憂三載課，無術效臣恂。
積晦雲初罷，餘光火尚流。疏桐凋晚日，孤扇避高秋。令尹何妨仕，將軍不必侯。此心機息轉，只好弄羣鷗。
郊圃連官圃，秋陰半歲陰。亂流橫掠野，殘日倒穿林。雪擁承簪髮，丹藏戀闕心。思歸誰作引，從古怨瑶琴。
曉汲過春畦，高梧待鳳欹。甕思閒鑿隧，瓶險畏居湄。照影香釵墜，蠲煩素綆垂。寂寥無醉轄，瓢飲共棲遲。
曉出西郊道，回瞻北闕天。城頭雲斂蓋，關外月低弦。委佩辭朝紱，鳴笳逐使旃。老臣三去國，憑軾淚潺湲。
異草來何許，低昂曲沼濱。不勝叢上意，翻作葉中春。逗蕊清香遠，銜跗絳彩勻。芳心如有屬，宜在賦詩人。
淮海歲方新，層陰便浹辰。山山能作雨，物物解呈春。野鳥千聲異，江蕪一色勻。農區田溜滿，偏慰守藩臣。
初啟冬冥琯，知祠亳忌壇。雲璈賡夜曲，瓊蕊供朝餐。真御扶飈遠，僊威抱斗寒。勞君懷晤語，此夕宿坡鑾。
節晦春蕪歇，天高暮雨空。輕雷遥應電，斜日倒成虹。陰綠苔浮水，幽光蕙轉風。何須俗士駕，三徑有蒿蓬。
暝色蔽孤齋，空軒向夕開。花低應露下，月暗覺雲來。燭牖輕蛾聚，風枝倦鳥猜。無言聊隠几，萬境一靈臺。
明心本霄漢，此路極喧埃。何意鳴臯罷，翻同舞市來。波魚憂轍涸，海鳥避風災。寄語昂昂質，非君羽獨摧。
歌召非周陝，褎黄謝漢台。名將恩共忝，衰與疾俱來。素髮慚犀導，朱顔藉玉杯。勳勞真索莫，出處尚徘徊。且脫平津粟，誰憂長孺灰。淮陽安敢薄，卧治恐非才。
退食仍移疾，消煩尚偃牀。玉姿經燬潤，松色貫寒芳。潄液仙池滿，觀心慧炬光。清魂同鶴警，妙數喜龜長。且答毗城問，休回楚客腸。定知靈氣復，新句有風霜。
隋室重氛極，唐家景命新。地歸裂殘壤，天洗戰餘塵。遂納諸戎貢，爭陪二月巡。瀛洲登俊老，煙閣盡名臣。輕重非關鼎，興亡要在人。舊都紛秀麥，前事徧書筠。哲后疑圖暇，西廂訪古頻。終篇見成敗，摘句屢諮詢。青史嘉遺直，元龜遺聖辰。願將稽古意，萬一助堯仁。
長安久羈宦，門巷絕卿輿。朝綬徒云忝，賓綦日已疏。何爲趨玉趾，乃肯眷蓬廬。九棘歷華選，四環承慶餘。頻叨范叔贈，時取長卿書。清晤輒窮景，高談寧爨蘇。夫何苦吏役，忽爾愴離居。交臂願從子，盍簪嗟棄予。梁郊春草後，鞏樹夏雲初。安石訪吟社，少游乘澤車。一官方效智，萬里乍紆途。雅節鄙時尚，高才凌太虛。奏篇希乙覽，刷羽遲南圖。行矣姑自愛，漢家方向儒。
素籥中分夜，祥蓂對滿辰。千門迎皓彩，一氣洗空輪。凈失金釭影，寒生露掌津。仙京全是玉，佛界即成銀。宮瓦收蒼霧，天淵減翠淪。網珠聊借媚，紈扇枉迷真。爽籟通鳷鵲，斜光淡結鄰。孤懷無晤賞，長嘯待清晨。
始寓南臺直，偏驚素籥霜。悲秋真騎省，出沐愧山郎。自許鷗機息，誰矜鶴脛長。塵緇洛客袂，枌老漢人鄉。篝燭沈幽幔，繙經襲隠囊。杯醪冰餘淥，硯滴瀉寒光。歲晚凋蘭佩，風乾裂芰裳。星烏繞枝倦，瑶草蔽庭荒。道爲虛心勝，情緣感物傷。勞歌少悽惻，夷路即騰驤。
試問山林客，胡然廊廟中。借籌終不效，數馬亦何功。䆗窱荀池北，回環漢壘東。繒雲高幕潤，瑶草半庭空。乍失蒼門燕，初聞上苑鴻。凉催珍簟卷，氣襲碧簾通。虬箭天邊漏，烏竿物外風。心傾徒類藿，髮短更驚蓬。自諗非真相，其誰恨禿翁。婆娑君勿誚，併爲主恩隆。
梵劫扶皇歷，高才會聖門。五天真釋種，三國舊王孫。譯詁生知慧，卿聯萬戶恩。齋熏光漢邸，結集盛秦園。交照無殊俗，多聞屬上根。學徒紛霧委，經錄燦星繁。妙義觀心德，華音置使翻。祝場千偈出，空境一燈存。列聖文垂象，旁行筆記源。院碑鰲抃島，御榜鷲巢軒。地倚區中勝，人緣物外尊。十年參凈職，于此愧忘言。
綱轄尊華省，旌麾鎮舊秦。州榮朱轂守，公待黑頭人。從橐荷中密，仁風扉外春。才包揚馬思，政續趙張神。鼎餁終調鵠，天文尚翦鶉。山光函谷曉，柳色渭橋新。勒隊良家子，邀歡代舍賓。聲華今絕擬，事業古難倫。顧我非賢宰，惟朝念老臣。官銜溫室殿，城壘富平津。有秩皆踰分，無功可活民。餐霞聊却疾，面壁更求真。野屐茨峰路，漁竿潁水濱。拳拳知止誡，行及謝交親。
經藝尊詩學，書林眷講臣。禮將恩並渥，道與日俱新。聖問臨篇裕，王風即席淳。妙談開寶帙，高宴寵華紳。朝笏儀庭鷺，宗藩瑞世麟。天漿聊挹斗，帝曲豫回春。惠洽需占象，歡留景駐輪。諸儒稽古力，千載頌逢辰。
久免台階重，頻遷郡守優。朱輪真冒寵，白髮自驚秋。事往情多感，年衰氣失遒。徘徊河裏望，凋落漢庭游。俚曲聊成唱，真筌不暇搜。空思益者友，安議賦家流。心町都遺跡，辭林幸見庥。豐謠連井甸，華札滿輕郵。已許瓊爲報，何妨漆更投。濟川毋謔我，歸夢在漁舟。
火樹欝岧嶢，山車切絳霄。層樓移旦闕，複道借星橋。花散非因雨，霞多不爲朝。聲來知佩近，香去惜車遥。遇扇還聞曲，逢臺即聽簫。更籌且莫盡，綵月正飄颻。
乾歷端辰啟，王庭慶禮昭。虞篇五端輯，漢句九賓朝。物象開蒼陸，聲明薄絳霄。寒依朱燎盡，春入綵旗遥。舞翟凌干密，蟠螭壓陛驕。晨光生劍珮，和氣引咸韶。寶極瞻垂衮，星階集珥貂。班時先正夏，拜祝故尊堯。山獻稱觴壽，雷傳浹宇謠。燕需雲布象，恩瀝斗回杓。任土虔方騁，居鄉列瑞條。須知容典盛，畫一頼曹蕭。
帝運姚華協，天元漢曆長。三正來復旦，萬壽此稱觴。洛宅均中景，塗山采舊章。禮文窮竹素，歡意動梯航。稷野茅聯位，軒筠縠向陽。中天倚華闕，大火敞明堂。交鎩髬髵隊，填街隠轔裝。九關凝協氣，複道竚清光。子事蒸蒸極，宸儀穆穆揚。母慈尊莫二，君拜祉無疆。飾喜仙園奏，薰空佛土香。含飴先侑宴，襲衮始賓王。䆗窱宮門狄，誰何陛楯郎。長紳紛拱著，珍珮藹森璋。樹次天開帟，儲恩斗具漿。風烏迎細轉，霞燎儼相望。辨御辰承蓋，呼鞭輦出房。雲咸薄金石，星日上旂常。逸綴朱干動，多儀的馬驤。麟題公有姓，鷺羽客分行。上宰陳瑶爵，黎賢抃繡裳。祈齡後天老，介福委山穰。翼翼心同竭，渠渠澤載霶。詩弦滿坑谷，庖味益圓方。盛掩鈞臺舊，儀高魯觀祥。深仁跂喙逮，嘉唱股肱良。茨夏隨天步，魚龍屏戲場。晏溫澄象緯，滲漉暨要荒。瑞典精銷祲，塗歌聖擇狂。樵蘇無發哂，崖略蹈皇綱。
初免鴻樞任，無庸白髮身。衰年雖去國，榮路尚妨人。官借荀池舊，恩加漢節新。鳴鐃先繡幰，彀騎挾朱輪。梁雪初收臘，滎波漸溢春。且持寬大詔，行及勸耕民。
盛節嚴周配，宏模軼漢儀。還因大庭敞，就展合宮祠。揆序乘霜籥，涓辰襲寶龜。重檐開䆗窱，綴牖列參差。蒼邸尊圓覆，嘉牲接厚祇。五精均帝饗，三聖侑靈嬉。備物先昭德，長言各奏詩。美光浮羽戚，休氣冒尊彝。虛次天彌健，還衡斗輒隨。禮成無墜典，神醉答繁釐。解作初占雨，恩濃遂浹肌。歡心偕岳抃，赦驛與星馳。載瑞催麟筆，包鋒促虎皮。具臣何以報，拜首百工熙。
冠蓋山川舊，星灰五載餘。辭榮唐院使，麾守舊尚書。弓影臨觴悟，舟心觸物虛。塵埃題宇壁，汙潦汎杯渠。世事多榮悴，天均任慘舒。交情非苟合，筆力自雄攄。蒲坂軍旄重，河橋驛轍疏。歸耕年漸逼，鄉思滿柴車。
林下一逢迎，幽人此養生。歌嬉入堯壤，種樹漏秦坑。歲晏農囷實，賓歡野饌盈。松黄浮晚酒，薇葉芼晨羹。霜樹榴房綻，陽畦藥甲榮。歸軒且莫駕，孤月在山楹。
積德皇階厚，詒孫寶訓長。祺宮前祝祉，猗殿此開祥。即夕銅吹律，先時日抱光。由來七鬯主，更重室家王。瑞莢隨辰滿，仙蘭備浴芳。已知周卜永，方驗宋宗彊。京甸歡餘霈，宸帷溢慶觴。史臣雖弱翰，行及紀元良。
泱漭朝雲簇，凄迷暮澍繁。光生斷冰水，色暗夕陽原。牧㹀隨歸笠，棲雞占鑿垣。雲輜寒未發，鴻弋暝逾喧。庭狹坳堂隘，簷高綆溜翻。泥塗采薪徑，煙火緯蕭門。桂偃幽巖蓋，蘭滋舊畹根。撫柯兼擷秀，併是憶王孫。
霜月兼寒雨，高齋伴寂寥。已能陰漠漠，更自韵蕭蕭。宮迥天低闕，津長霧失橋。蘆灰迷桂暈，梁屋掩霞朝。煙重蘭摧葉，風凄柳勁條。遠沉緱鶴唳，輕送洛鴻飄。甕圃應餘汲，芝巖定長苗。有人思舊隠，歸駕不須招。
協氣流羣卉，華芝茂禁庭。蟺蜎蔽珍搆，囷蠢合祥經。霞彩滋瓊理，雲葩矗蓋形。周仁慚道葦，堯德讓階蓂。被曲宸章爛，傳芳信策青。從臣叨寓目，歡意浹三靈。
曩聖勤周日，虛懷軫睿思。方圖天輯命，詎恤食踰時。坐誡繁機壅，居忘側景疲。眷賢資德飽，詢善慰調饑。事帝心還小，康功服更卑。巍巍七百祚，歸報諒由斯。
遥羨西溪境，鳴笳從賞頻。蒲蓮應得地，魚鳥更留人。樹密藏川雨，隄長截路塵。清移嚴瀨月，歡陋習家春。按曲吳歈伎，酬篇禊帖賓。太平三輔樂，須信屬才臣。
靈囿先春啟，聯跗應候開。根隨一元毓，瑞協兩宮來。吐艷迎丹旭，揚芬散薄埃。歛煙交鈿合，側露並霞杯。耀彩珠翻樹，薰空蕙借煤。化工殫巧意，不爲翦刀催。
總轡出西坰，寥寥旭宇明。叢岡森地秀，飛塔恍神行。惠味霑仙露，疲心識化城。遠香來不斷，空梵過猶清。坐惜忘機晚，居慚緤組榮。撫懷今古恨，高世友僚情。顧慕羣芳歇，徘徊極野平。低雲參駐蓋，寒木隠前旌。風轉松添韵，霜餘菊挫英。碧垂天勢匝，紅上日華輕。壘廢麏䴥樂，池荒雁鶩鳴。宮垣除濞國，臺址畏軒兵。勝踐欣同適，沈憂悔自嬰。理融無物我，神照罷將迎。絢藻春供麗，投珍佩合聲。莫嗤三嘆拙，聊謝兩心傾。
黼座披天幄，朝簪集玉除。人來重塞表，年是上皇初。萬岫移神島，千門敞徼廬。春雲低借幕，瑶斗近臨車。露渥仙杯溢，風和法曲徐。劍丸爭獻巧，橦索競凌虛。老柘優詞麗，交竿舞態舒。盤豐行炙數，冠重賜花餘。瑞境儀韶鳳，歡心在鎬魚。太平同樂意，應有史臣書。
臘破寒猶在，春融氣已回。千祥隨寶勝，萬壽入天杯。燕駿戎輸賮，虞韶律應灰。樓前風著柳，殿裏雪裝梅。妙戲魚龍出，歡心鳬藻催。欲知邦好永，奕世會鈞臺。
曠蕩三河闊，東西二室連。埋雲峰樹短，抱日嶺霞鮮。黛壓周南野，嵐薰鞏右天。崢嶸元氣外，磅礴太虛前。斜麓橫包壑，傾崖碧逗煙。巢荒堯客隠，笙斷洛儲仙。夙尚臨風結，幽懷傃里縣。功名青史後，才器散樗邊。整頓登山屐，簽題煉藥篇。采芝應有路，種玉得無田。喻指存真契，如灰息世緣。寄聲鸞鶴侶，千載共來旋。
詔蹕承冬令，郊畿闢狩場。鈎陳來作衛，袀服正騰裝。表野千旌合，舒圍萬騎張。清塵風效職，捧轡日呈祥。寶畤遥驚翟，天弧即射狼。林空平陸險，雲斷見鷹揚。猛圈聊夸漢，恩羅遂祝湯。數功浮白飲，均惠割鮮嘗。別苑黄山外，仙城北斗傍。輔臣忠力盛，餘思滿雕章。
昔人三十二，已賦二毛悲。況乃踰强仕，何能怨始衰。星星簪外出，冉冉鑑中垂。顔負前丹渥，心驚故石移。袁公憂漢室，蜀客問湘纍。此際重搔首，孤懷君詎知。
噫氣含朝籟，離星動夕躔。威靈隨漢筑，煦嫗上虞弦。清拂蘭臺客，徐飄鄭圃仙。來應憑虎嘯，去不待蛇憐。塞外凄天馬，林端飽露蟬。入松和韵古，轉蕙逐光妍。黄落汾睢地，悲歌易水天。如何箕潁上，獨取一飄捐。
夕霧休殘雨，霏霞側半輪。溪河雖早夏，隴麥尚餘春。灰月收全暈，泥龍落故鱗。高花樹端濕，芳篠籜梢新。雷去壺猶電，風來扇未塵。橫琴聊坐嘯，何必墊游巾。
河洛成冰候，關山欲雪天。寒燈隨遠夢，殘曆卷流年。杯共芳醪凍，簪依短髮偏。毫釐九牛畔，頭角兩蝸前。冶外金休躍，山阿溜或穿。飄人誰怨瓦，使鬼尚須錢。招隠芝巖路，盟真玉笈篇。何當坐清潁，閒洗世中緣。
聞有滄洲尚，時時清洛濱。烟波能弄檝，沙鳥不驚人。佛髻寒排岫，星橋晚跨津。湍鳴知亂石，漪碎覺跳鱗。玉匕停餘劑，華纓濯故塵。今無李元禮，仙袂許誰親。
舊節雖龍忌，中都富物華。有行官戶柳，無數苑牆花。飲市喧銀管，優場隘幰車。街塵盤馬燥，樹日鬭雞斜。蹋鞠將軍第，吹簫貴主家。金丸隨落宿，絲障亂朝霞。水暖船爭旆，風長鼓應笳。池邊人酩酊，殿裏客伊亞。畫卵賓盤盛，香糜賜品嘉。只應王澤厚，行樂徧天涯。
解選幽棲地，園居壓野開。清風無近至，雙派即同來。度彴幽人屐，臨渠醉客杯。倒根檉擁岸，初籜筍穿苔。溪石行堪釣，沙鷗已罷猜。宵游應更好，長負月徘徊。
節物過芳苞，幽奇勝近郊。先秋蟬棄甲，背歲鵲營巢。池小萍周岸，筠低露泣梢。摽梅資宴豆，賜臛佐晨庖。夕塢禽聲亂，芳蹊屐齒交。茂叢羅宅菊，長柄庾園匏。尸竊虞官謗，嘉肥愧遯爻。披襟時一至，未塞學心茅。
使節馳羣望，神休答帝祈。同雲先北合，餘霰遂西飛。近野銀開界，遥山玉吐輝。梅飄知臘破，絮舞誤春歸。謝市人驚麵，曹風客比衣。稍添波面白，併作土膏肥。苑闊沈蒼霧，川明失素磯。獵場漫獸迹，農畝罷民欷。興覺龍沙接，寒將裸壤違。光迷梁日曉，潤息甕畦機。仙氅誰連袂，幽蘭更撫徽。恐應緣麗唱，歡意徹天扉。
上衮躬祠節，鳴騶出禁城。傅霖前灑潤，堯壤徧深耕。野色華兼實，歡謠斷復賡。民依大鈞播，政絕侈心萌。秋斂蠲徭版，鄉酺竚醉罌。露黄開徑菊，霜紫落園荆。蹲芋連區熟，飴荼蔽隰榮。日圍銜漢苑，天極抱秦京。聖旦千齡會，時功萬寶成。福釐前席問，元首載歌明。亮采神龜合，摛文瑞鵲驚。徒慚下里曲，仰頌泰階平。
祕苑羣芳歇，仙橙瑞實黄。根非淮枳變，味冠禹苞嘗。宮掌遥分露，卿雲別護霜。金垂枝杪重，星隠葉中光。土效無偏色，天吹不斷香。臨觀回羽葆，交薦佇瑶觴。給客誰矜蜀，論都謾記穰。堯仁均異賜，休氣滿簪裳。
武節遵時訓，神鑣御素秋。天風掃閶闔，星氣射旄頭。士肅先庚令，民歡載路謳。雷車翻藺石，蝱矢裂熊侯。旍首疏千隊，金聲勒萬騶。較能觀樹槊，超力賞亭樓。爽氣生威武，皇歡入宴羞。垂紳參注靺，凱樂間鳴球。雲夢誰夸獵，岐陽枉議蒐。欲知神武世，七德共凝猷。
顥印傳侯刻，圯編翊帝圖。還生王國佐，來煥泰階符。瑞紱雙嬰觡，祥蓬四射弧。從龍參震邸，附鳳入星樞。嗣正調元席，宏開造物爐。儀刑瞻魏采，勵翼矢臯謨。穆穆資同體，拳拳避碩膚。誠雖貫霜雪，誡甚勒盤孟。師石岡爲壽，仙春道有腴。欲知難老意，八柱與天俱。
帝業資寅亮，鴻鈞翊太寧。天開釣璜胄，家襲降崧靈。復九萌陽管，生三瑞砌蓂。毓賢茲表日，衛世遂傳經。覽德重光旦，參機茂宰庭。羣生倚舟檝，萬化入丹青。坐納藏山史，追論象服刑。前籌罄中悃，吉棟石基扃。國竚汾陽考，人祈衛武齡。孤心知所嚮，帝座六符星。
舊學開宏構，斯文聳奧區。由來漢丞相，善教魯諸儒。自昔升堂訓，于今避席趨。照函經滿帙，繪壁禮成圖。集講占庭鱣，懷賢詠谷駒。道存終拾芥，聲濫或逃竽。一簣宜無止，連城莫自沽。育材真孟樂，希聖乃顔徒。寸晷堪輕璧，繁英慎奪朱。霧蒸還作市，風至即名雩。曉圃林如泮，春郊水是洙。從茲弦誦地，不復歎榛蕪。
睿覽凝星璧，才儒集露門。披經窮魯記，摘句辯堯言。曩例褒成衮，先猷化啟源。香雲收寶袠，甘醑灧慈樽。飾喜韶音縱，均和玉色溫。史臣叨偉觀，炙行願殫論。
帝闕開金狄，仙輿下玉京。建春天上斗，不夜海邊城。佛火依山出，星榆夾道明。清塵隨漢蹕，紫氣護軒營。皓月樓前近，鮮風仗裏經。煙雲供瑞色，簫鼓獻歡聲。梵宇千花落，祠光衆雉驚。宸儀收寶扇，台座冠朝纓。客守宮門燎，鷄傳徼署更。皇杯頻矚勸，應爲泰階平。
令月開真館，宸游薄太霄。躬行原廟禮，更作蕊宮朝。寶扇森排羽，仙輪恍御飈。霞觴浮桂液，瓊饌薦芝苗。日霽樓先曉，天深樹不凋。繁禧將浩劫，世世會楊寥。
溽暑南方候，貞光大火天。流金空畏日，墮水忽驚鳶。掌露凉難挹，心瓜疾未蠲。鵩妖卑濕地，魃虐藴隆年。虛谷全收籟，焦原欲出烟。洪爐方扇物，何處預陶甄。
秘苑儀星地，羣英得雋年。飛緌鯨浦右，供帳斗城偏。表道槐陰直，凌氛柞影圓。叢楹開玉宇，華組會瓊筵。湛湛融君渥，渠渠奬士賢。銀璫尊右席，綠幘佐雙籩。飾喜優坊伎，均恩醵禮錢。沼浮澠酒淥，坻聚舜庖羶。場迥歌聲合，風迴舞節妍。柳疑添紺幄，鸚解啄鳴弦。臣藿心傾日，需雲象在天。綈囊齎睿什，鈿軸照儒篇。寶思垂霓爛，歡聲抃岳傳。珍臺紛蹇産，翠氣浩宛延。池訝陽烏浴，橋疑漢鵲填。千夫拔河索，三令奪標船。帳殿滄波匝，鉤梯複道連。瑶甍軒鳳羽，雲島壓鼇顛。犧觡馴靈囿，天麰蔽大田。江頭拔蘭紫，林下摘櫻鮮。玉藻初盈沼，神芝欲冒廛。陽溝連禹洫，陰石駭秦鞭。冰靜恩魚出，園空瑞鵠旋。繚垣包井落，別渚上風烟。金埒爭鑣地，珠翳射雉阡。去輜雷遠陌，歸袂藻平川。乍集儲胥外，還經馺娑前。子雲嗟寂寞，無思狀甘泉。
薰序更朱籥，宵弦落翠蓂。人同散騎直，天與大夫醒。鞅掌曹留事，羈孤坐刻銘。整冠誰辨謗，隠几獨忘形。夜色先歸樹，凉飈欲破櫺。鎖扉來疊鼓，卷幔入疏星。綷羽依枝倦，飛花墜席馨。憂沈雙蝶夢，病學一熊經。道有支離粟，心無屈曲屏。汰沙如未及，擬殺著書青。
繁霧乘陰結，寒英匝宇飄。風催洛妃舞，春伴郢人謠。逗浦添珠媚，縈叢掩柳嬌。樓空先月白，野闊助天遥。稍傍魚冰合，還依雉隴銷。一樽無與晤，幽思滿蘭苕。
曲密叢楹地，檀欒瑞植場。靈姿紛並秀，圓節儼相當。聯景知宗茂，同根識幹彊。翠浮睢苑日，寒待帝園霜。合響天供籟，分枝玉薦蒼。即看蕃寶實，儀鳳就徊翔。
久貳甘泉計，新陪丹府游。天深巢鶠閣，地重鑿龍州。驅弩軍裝盛，依蓮客藻遒。別魂驚黯黯，循政佇優優。舊畤連睢遠，長汾抱晉流。劭農知俗美，虞畔記耕疇。
晝訪殊無補，晨趨敢憚勞。官班唐內使，文牘漢諸曹。公吏何嘗案，邊兵久罷鏖。驛沈書插羽，朝絕法吹毛。殿樹秋陰薄，仙盤旭景高。君恩如許重，聊此戴山鼇。
先烈光朝右，英才出慶餘。公卿太丘世，父子馬談書。首牘標宸藻，聯篇敘禁廬。摛華毛得鳳，刊畫魯無魚。當備芸籤目，俄光甕牖居。漢家求異說，高致掩虞初。
寶剎翔鴛地，靈祠刻鹿門。天風奏林籟，海日破巖昏。轉眩三休閣，莊嚴兩足尊。峰回徒覺秀，瀑遠不知源。花拂談經席，蓮沈記漏盆。道場欣象伏，心境息猿奔。逗理機如電，觀空性復根。三車俱有路，何處駐歸轅。
右輔朱轓守，南宮革履臣。孤螢難助日，病木獨依春。暗懦疑蛇客，愚忠數馬人。誰知溫省樹，自誡魯堂紳。監令車中席，江山扇外塵。何當能浼我，初不彊均茵。事往方成悔，猜除且瑩神。由來矜百鍊，從此惜千鈞。素髮慚華冕，虛舟謝要津。洗心良有謂，佞佛不無因。案上仙書{冫弓}，齋中梵㲲巾。更須窮僻地，香火報昌辰。
陽燎修鴻報，齋居祓至誠。還登八觚畤，親用一元牲。瑞月隨黄屋，鮮雲抱紫營。天香浮玉帛，霄籟避咸英。陟配文交舉，來同福備成。均休敷愷澤，冠朔讓尊名。喜動吹莩氣，歡流浹宇聲。空參堯壤末，試頌泰階平。
帝揆三微曆，郊嚴七里壇。對修清廟饗，來接上神歡。閶闔開金狄，鉤陳扈玉鑾。軒游葩蓋密，漢兆紫營寬。電策千騶躍，雲柯萬戟攢。清塵風命伯，占表日名官。瑞羽叢齋邸，仙瓊飲露盤。啟毛牲辨栗，啐爵醑浮蘭。合樂迎天籟，高煙破夕寒。六飛回左御，雙闕敞南端。雍鷺翔賓紱，星鷄集赦竿。即時恩作解，先此化勝殘。善頌康衢溢，鴻名寶牒刊。貢圖包禹計，王業詠豳難。戶有更錢復，朝無賞印刓。史臣叨從祀，宣美愧濡翰。
秋水清能淺，秋聲斷復尋。衰荷欹似扇，新菊碎于金。匏熟猶垂格，藤乾倒附林。日光寒轉淡，山色遠彌深。索索羣芳歇，幽幽妙慮沉。薄言謝病晚，悵望丘中琴。
寶鑑鸞沉影，仙軿鳳翼輈。腰輕時待舞，眉細不藏愁。洛館迷羅襪，秦桑露桂鉤。電微開笑靨，珠滑入歌喉。百子宮池暮，千絲越網稠。生香徒辟惡，纖草未蠲憂。燭短鴛鴦被，更闌翡翠幬。月寒喧藥杵，海闊漾霞舟。公子常逢燕，星姬鎮問牛。彫胡容一薦，溝水自分流。
久覺宦情薄，何堪星歲徂。冰魚寒不動，沙鶴晚相呼。日短揮戈舍，天閒造物爐。河澄諸浦涸，山禿萬林枯。感爲中來遠，心因不倚孤。虛名三品祿，懦政五州符。稷契熙媯祚，蕭張翼漢圖。曩賢真命世，今忝劇非夫。狐偃腥臊肉，隨何腐爛儒。是非均一馬，多少任雙鳬。念老歸歟嘆，銘恩蕞爾軀。風聲猶栗烈，酒意近屠蘇。薛縣能琴客，桓家善笛奴。歌吟聊自適，何必矢嘉謨。
釐席思賢久，公車下詔新。金酬燕市骨，蒲裹漢家輪。署行鄉論秀，觀光國有賓。臺招能賦客，關識賣符人。三府催偕計，諸儒待聘珍。掞天持筆距，連袂照袍銀。丹穴皆來鳳，靈淵羣躍鱗。請行多下客，答策有平津。榮路爭高足，孤生最濫巾。一鳴方及旦，六律肯遺春。類鵠猶煩刻，成龍不懼真。縱無清夜誦，猶繼壤歌民。
世有生賢運，人歸得性場。朝端慕安石，民里祝庚桑。蛇影逢真悟，龜靈取數長。仙畦種芝圃，佛室雨花牀。寄傲多行樂，觀心或坐忘。柳溪能作瞑，竹塢別供凉。慧露霑僧飯，幽霞照客觴。臯夔真有自，箕潁更相望。留務尊臺簡，私游費橐裝。側聆圖任切，安得久彷徉。
孝饗邦儀重，親祠祏室開。推尊二祧合，獻力九賓來。寶蔡前涓日，祥霙近弭災。鈎陳嚴法仗，綿蕝謹容臺。祓坐皇爲邸，登車斗轉魁。三辰隨藻衮，百末湛雲罍。徧祼靈心像，終歌帝祉隤。華紳紛嶽抃，端闕儼天回。蠅筆言絲慎，雞場赦鼓催。好生先祝網，作解遂成雷。賁有戔丘帛，刑無棄道灰。須知蒙福意，萬事入康哉。
誰謂留都劇，翻同小隠年。沐頭休吏日，閉閣讀書天。竹町能依沼，山樓解納煙。癭牀閒擁腫，茅棟自連蜷。岸闊沙留鳥，波平樹繫船。雨荷朝橐重，霜果佛脣鮮。玉甃浮杯地，冰涵給釀泉。處陰靈蔡老，背塢晚䴥眠。弈思纔知路，琴歡肯要弦。扇聲方樾外，屐齒野橋邊。宮鑰雖尸寵，巖廊合避賢。有恩淪骨髓，無術效埃涓。圭祀田供粟，公餐月費錢。不知瓜代滿，癡尹戀山川。
上月神燈節，年康警蹕游。蒲池渭陽廟，銀闕海中洲。羽扇排雲出，飈輪抱日流。徧升均瑞祝，合宴寵靈休。畫扆霞明坐，春山彩作樓。鸞歌參帝樂，麟脯助皇羞。斟酌堯衢飲，驚呼漢殿優。天襟知衆樂，處處駐宸斿。
政革秦餘暴，文興漢德優。中經雖並集，逸典更旁求。使節褒遺訓，儒林補大猷。家無藏壁恨，人弭挾書憂。探穴資遐覽，燃藜竚對讎。因斯流略盛，終古冠緹油。
磊落離幽壤，沈潜莫記年。支機形迥出，藴玉勢相連。空穴雲猶抱，坳紋溜欲穿。虎蹲休怯射，羊叱待逢仙。峭拔希千仞，參差異一拳。詎聞輕宋璞，可要逐秦鞭。翠峙晴軒影，寒生曉檻烟。到公棋未勝，張顥印虛傳。齊碣思閒館，圯橋意舊編。何當成五色，鍊質補媧天。
雙樹遺真宇，青鴛切紫氛。路盤千嶺出，鐘逼九天聞。林影隨崖斷，泉聲遇石分。曉風先得日，春崦易藏雲。佛果當軒落，仙苗護砌薰。客塵聊自拂，稽首貝多文。
發策非鄉秀，瘝官玷郡聯。恩深育莪沚，技薄戴盆天。病骨三鍾粟，銛鋒一割鉛。懷能真鼫鼠，惜己甚寒蟬。吏笑移書卧，人譏面壁禪。曹符憂倥傯，邑教昧平鎸。席上巾釃酒，齋中易絕編。隙塵吹曉日，甕隧引春泉。戒養聊馨膳，將蕪敢命篇。區區犬馬志，何術謝陶甄。
秋宇霜華極，翻成暮雪飄。影迷霄桂滿，氣助海鐘調。梅蘤裝宮樹，蘆花著浦苕。喜延梁客酒，愁敝洛人貂。碧瓦千溝麗，銀塘一色消。雅篇工狀物，精思入參寥。
芳歷崢嶸歲，平臺沆漭天。初驚飛礫集，坐覺雨花妍。未夜珠還乘，非春玉作田。何嘗甘絮後，正是占梅前。亂影都難擬，幽光只自鮮。辟寒金貯屋，障淖錦裁韉。回旋凌波舞，輕明飲露仙。去應迷粉水，來欲助瓊筵。有浦皆捐珮，何窗不列錢。幽蘭君自許，儂意怯么弦。
節晚雲雖暗，年豐氣自嘉。乘寒初集霰，向夕遂韜霞。緩舞先縈洛，妍歌不待巴。無聲來物表，一色共天涯。露失仙人掌，春驚驛使花。拂簾珠淅瀝，裝樹玉查牙。護石雲慚素，開樓月讓華。海邊鷗誤客，遼左鶴迷家。粉液塘冰厚，瓊苗隴麥斜。中邦盈尺喜，何必問龍沙。
節候春雖往，年華暑未殘。蓮香開佛座，竹老退劉冠。戲渚藏赬尾，鳴臯濯素翰。堇葵紅不一，蒲稗綠多端。宜物心無對，深根氣自完。功名俱畫餠，虛玷擁旄官。
禁籞含暉地，春英浥露天。萬柯蒸協氣，雙蘤應祥篇。傃日香彌酷，乘風艷欲然。聯葩宸屋外，交影帝觴前。詠掩華跗秀，名均紫脫妍。朝緌歌茂貺，聲冠億斯年。
太宇星津曲，靈葩帝囿中。丹房忽三出，寶艷更雙融。采絢仙囊露，香翻沛筑風。柔祇寧愛寶，元化自爲工。草讓中唐瑞，蘭嗤下畹叢。甘泉宸象洽，無獨賦青葱。
逢旦光華盛，登賢命數優。郎星太微後，史局道山頭。違咫堯心屋，疏藩禹貢州。使旟飛隼出，臺劄偃波留。舊賜薰蘭被，新裝彍弩騶。陝分歌召伯，屠餞寵韓侯。澤國龍爲節，桑郊鹿並輈。齋中無煨酒，鈴下識輕裘。鹵簿分賓帟，江山入宴樓。蜀波餘柹盡，楚野惡氛收。後乘追文學，先春召督郵。暫稽華黼賜，聊聽昔襦謳。父子雲屏隔，鹽梅寶鉉求。歸來循吏政，終古冠緹油。
岑寂省廬幽，諸曹吏始休。空煙催樹晚，急雨借庭秋。暮影層波動，簷聲萬綆流。縹牆明疊蘚，坳徑聚浮漚。亂濕緣虛隙，微凉襲翠幬。拙艱兼寓直，潘鬢怯搔頭。
宸扆尊農扈，滮池入禁廛。耨區周耜熟，分墢禹溝連。苒苒香塍色，油油瑞畝煙。弭災消暴蟘，迎稔嘒鳴蟬。國佇曾孫稼，天臨近署田。叨陪凝蹕賞，慚乏夢魚篇。
星紀吳開國，雲司漢望郎。新陪豹尾乘，便襲虎頭囊。竹箭分兵契，鍾官辦使裝。苑鶑留祖席，江鶴避歸檣。世往高臺露，春餘野徑香。欲知民樂意，訟樹接維桑。
偶作城隅逝，居然物外期。林風瓢易覺，山雨石先知。藤老猶依格，溝斜更會池。看蟬琴誤曲，過樹路成歧。節近吹花酒，歡留敗襖棋。主人名族後，嘯竹客忘疲。
樸遬參邦彥，幽憂負主恩。投身采樵路，脫籍上車門。病肘垂楊老，塵眸覆鑑昏。於陵三咽味，楚澤九升魂。喘甚吳牛憊，名非衛鶴尊。簞瓢舍桑客，井臼寄孥村。引重繄心照，銜哀託涕痕。餘生何足問，姑學牧雞豚。
落落窮閻靜，蕭蕭晚歲昏。臣饑徒索米，童小未應門。清世爲塵誚，私家出沐恩。斗回非挹酒，天遠詎兼盆。腐爛翔鵷鼠，青黄斷木樽。容容誰覬福，栩栩自交魂。衰柳空烟穗，寒苔疊雨痕。鳴蛙沈故沼，噪雀戀空園。有客嘲黔突，無人賞負暄。終期六百石，初服卧丘樊。
北沼凉歸早，西軒火正流。螢光偏愛夜，蛩語最知秋。好月因雲暗，清風爲樹留。烟來昏翠幕，霧下失滄洲。河轉疑天側，星回恨歲遒。惟餘雙鶴唳，不減到林丘。
澤國梅蒸早，郊雲泄雨多。陰泉湧階穴，重霧宿庭柯。月魄藏仙馭，山頭洗佛螺。朝虹飲江曲，夜電發巖阿。纖箑清初暑，香藭辟舊疴。官閒門自靜，不爲翟公羅。
攝饗蠲祠令，精心屬輔臣。齋房貪結佩，歸軾阻均茵。鵠鼎庖羞潔，鷄枝殿樹春。坐凝虛室白，行祓大宮神。政佇疇咨若，朝瞻已事竣。三秋懷盛德，方信採蕭人。
公秫豐秋釀，兵厨絜燕罍。如何勤使傳，不許釂離杯。蟻甕方涵液，鴟幐幸載醅。歡游雖暫隔，飛藻已先回。左手螯初美，東籬菊尚開。故人寬禮分，一笑佇行臺。
堯壤環中甸，周麰冠百昌。時均十雨潤，天報兩歧祥。善氣滋繁粒，薰風擁翠芒。初疑禾異畝，更覺黍非香。獻狀宸襟悅，披圖國頌颺。史臣誰汗簡，休應譜斯箱。
天極三元會，星精五福游。神光來集夜，邦祝此迎秋。導獻森威節，嚴真默翠幬。醴觴瓊借液，牲俎麵爲羞。蕊簡空歌續，金支寶焰流。宰衣紛曳繡，僊䙱儼居樓。降格雲頹席，歸歡電翼輈。種祠知漢德，時介萬靈休。
駮議東曹重，修書秘府榮。緣何厭廬久，便作偃藩行。戒道熊文戟，騰裝鶴膝兵。堯雲迷闕曙，淮雨破舟程。竹契將恩遠，江波共政清。向愁窗岫好，誰賞謝宣城。
近署新層構，仙跗錫寶題。凝章下天漢，布畫儼星奎。榜勢虬檐負，繒華鳳押棲。崇儒推宴豆，觀象聳朝閨。九張需雲洽，三休賀雀迷。從茲河洛奧，併在紫垣西。
紀節符陽序，承恩出上闌。厨均堯脯膳，優集漢觴歡。紫菊吹花酎，丹萸辟惡丸。秋光浮翠帟，雜蘤珥華冠。宮樹遥分柞，林苕且辨蘭。神池翻瑞鵠，帝竹隠歌鸞。煙闕雲中見，嚴城斗外看。欲知人意悅，霏霧滿歸鞍。
春物昌昌曲沼門，已宜留客置芳樽。柳絲到地烟無力，花臉迎陽露有痕。歌待瑶箱驚幕燕，舞留紈袖付庭鵾。清明元巳俱堪會，莫遣香槽玉液渾。
春草江南瑞霰霏，溪山千疊共清輝。林繁不辨妝梅落，川秀空疑月蚌歸。夕苑縈叢聊自舞，橫塘拂水更低飛。民疇脈僨農祥近，壤有堯歌絕晉饑。
霄極郎星護帝垣，出分魚竹誇歌喧。郵通五尺秦人道，吏擁雙朱漢守轓。粉闥荀香虛舊帳，鈴齋渝舞釂清樽。歸來何處應嚴召，振鷺神庭鑄馬門。
春晦西峰雁塔開，香雲清梵徹昭回。初疑咒鉢降龍出，終似軍持注水來。百穀根莖流慧潤，四郊氛祲卷暘災。守臣無狀均靈貺，如驗元非贊燮才。
跨陌津橋十里亭，前騶橫絕犯嚴更。銀河蕩漾斜垂地，瑶斗闌干倒倚城。苑闊樹頭迷闕影，川長烟外認灘聲。農疇閔雨心祈切，上盡叢祠日未明。
城上繁星五鼓初，江臯申禱訪精廬。林回半隠翔鴛剎，野闊平飛畫隼旟。十地真容陪合掌，百城甘澍待隨車。先秋閔雨農心樂，宜在麟編直筆書。
昔歲西都餞使旗，今茲何幸復相依。潁川士族占星聚，遼海鄉人看鶴歸。乘塞惠風消戰略，論文精辯破談圍。衰翁不敢言恩舊，但惜匆匆別袂揮。
里占西豪族望雄，一隅幽概掩隆中。彩鴛戢翼高梧在，蔚豹成章舊霧空。冷接安齋投轄井，細生吟榭快襟風。謝庭羅宅資真賞，蘭有清芬菊有叢。
羲輪亭午爍炎威，溪上軒窗匝翠微。野澤蒲深初類堞，壞垣苔老半成衣。爭花晚蝶縈叢住，避弋驚禽截浦飛。一袵雄風消內熱，高門無意事輕肥。
儁輔西還玉體痊，銀臺歸興且陶然。談經寶序常迎日，膝席清司最近天。君拂翠緌朝右貴，我驚華髮鑑中鮮。洛都巴俚雖求舊，莫累陽春一種傳。
台階抽得冒榮身，且喜西都見故人。儀世瑞鵷曾接翼，論交寒柏不知春。樽前高意青雲舊，鑑裏流年白髮新。爭奈詔書催上道，談犀從此日生塵。
謝病彌年歎偃牀，知君靈氣本無傷。論筌自識忘筌意，失馬終爲得馬祥。心到不貪方是寶，物歸何有即名鄉。西都老尹歡迎近，預喜遥臨照席光。
平臺飛雪欲成花，有客西征感鬢華。內史江蓴空入夢，下邽羅雀此還家。鴻聲不斷關雲黑，角弄初休隴月斜。駉牧未妨稱吏隠，田園自有故侯瓜。
綠髮仙郎冠譽髦，墾田分土漢家曹。詔頒紫檢瓊芝熟，歌闋青天劍棧高。巴蒟溢盤馨晝饌，郫筒環席薦春醪。西征自叱忠臣馭，千古王尊直筆褒。
廢壘孤亭四面風，座疑身世五湖東。長天野浪相依碧，落日殘雲共作紅。漁缶回環千艇合，巷蒲明滅百帆通。恍然歸興無人會，閒向青冥數塞鴻。
內史清班近侍臣，過家恩告曰俞新。郵中別夜星催曉，殿裏歸年樹約春。幾日詞垣棲健筆，九秋朝橐冒征塵。西州歸馬歡迎處，定有臨邛負弩人。
幾日星催召節飛，迎車千蓋溢郊畿。秦城璧返蠅休汙，軒閣巢高鳳始歸。兩憩甘棠歌美化，重攀溫樹悵流暉。因君更感忠虔意，夕夢翩翩遶帝闈。
故人同省復同班，且喜先歸奉帝鑾。居守乍拋留宅鑰，造朝重拂寶梁冠。仙楹夕靄通飈馭，祕廡晨暉轉露盤。我有寸心空戀主，捫膺難把向君看。
儁譽由來服搢紳，更煩餘略霽邊塵。威留玉帳時無戰，班入金華地最親。昔看草辭知大筆，今榮除館識嘉賓。一章求舊人知否，媮俗都融郢曲春。
泥檢封香矞露濃，漢庭新冊潁川功。朱轓按俗麟符郡，青被爲郎斗籍宮。儉幕卷雲賓履隔，郢樓翻雪餞壺空。明光伏奏前期近，備對芳蘭溢握紅。
幾夕燒熏歇被綾，東南使部望前旌。武泥給板言如綍，漢庾臨波粟似京。露橘千頭豐歲籍，江鱸百尾飫盤鯖。計籌暫爾煩經畫，囊橐行看用老成。
感會由來屬儁賢，誰知出處更相先。蒲且卷弋冥鴻日，荀令開池浴鳳年。佚老疏金催具酒，濟時商楫正橫川。高風盛德俱難狀，留與名山信史傳。
粉闥仙郎鬢未秋，懿文精力允僉求。新榮亳忌祠神館，更按喬卿露冕州。楚匭貢茅紛騎置，蜀艘移粟蔽江流。富人緩役承平士，肯學研桑苦運籌。
百舍星文動使軒，漢家初賜辦裝錢。犀株衛帳并兒勇，鵠髮迎塗絳老賢。歲稔萬箱資轉粟，時平三策罷開邊。中宸圖舊恩方渥，幾日從容武帳前。
憭慄霜華六幕空，丹萸成佩菊芬叢。香浮彭澤仙巾酒，影落龍山宴帽風。詩筆娛情真泣豆，舞腰回節更驚鴻。夕陽嶢榭愁重顧，不見舂陵舊鬰葱。
西峙東流意欲分，紫簫呼鳳隔煙聞。書因屢答機無素，夢爲頻驚峽費雲。羽帳枕寒晨未轉，玉樓衣冷夜還薰。琴烏一曲何曾聽，七十鴛鴦失舊羣。
勤勤書札問青氈，鄖水逢知似曩緣。海燕不忘棲厦日，霜松寧有改柯年。陪京玉節諸侯上，坐省華貂百辟先。朝夕公歸領冠劍，定應偏作故簪憐。
邊亭春色感離居，猶記衰齡本命餘。樽味阻陪曹相國，带圍空老沈尚書。軍中鼓吹千蹄馬，物外風煙一壑魚。幹棟不材須適分，願公容我作莊樗。
粉署郎潜已十年，囊毫奏議委千篇。恥論頗牧雲中級，去詠齊夷海國泉。路控驛疆逢瑞翟，氣收炎浦見飛鳶。鈴齋宴坐真腴盛，幾種天花落帳前。
西溪本慰寂寥人，何幸開樽枉勝賓。一岸仙山平壓野，兩陂官柳綠圍春。我雖酩酊能騎馬，君自風流偶墊巾。更愧和篇尋故筆，試開荷橐久生塵。
年華摇落自騷騷，衰境牽人更畔牢。月裏驚烏愁夜永，篋中團扇恨風高。煙霏曲霤蜘蛛織，氣襲空階蟋蟀號。恩重才疏歸計晚，可憐身世一鴻毛。
城頭吹角亂昏鴉，坐敞空樓感歲華。遥電不知何處雨，狂風還送一年花。洛橋禊席隨流水，箕嶺仙巢倚暮霞。出處半生雖未决，歸心常傍故侯瓜。
督府迢迢瘴海城，掾曹三語藹蘭馨。歸郵託信梅華暖，仙劑蠲疴薏子靈。蚌月射樓吟思苦，雞潮驚枕醉魂醒。外臺誰舉沈僚俊，編著黄堂有政經。
問君何事拙謀身，竹塢溪齋養鈍人。白鷺儀形閒照水，野鶑言語亂嘲春。半生已悔嬰朝紱，萬境方將付客塵。自笑經旬無宴具，對花孤坐嚥瓊津。
祕苑神池帳殿開，鈎陳遥衛斗車來。柳舒瑞霧迎僊蹕，花獻天香入壽杯。戀藻文鱗爭聚散，聽韶丹翼剩徘徊。朝簪盡慶千齡會，薰曲汾歌即席陪。
傾坐仙姿掩石麟，奉章車府應觀賓。謝庭早占芝蘭族，禹會初陪玉帛臣。削牘西清催筆距，賜衣中禁換袍銀。東歸待看榮鄉品，年似終童祿及親。
春風祕殿翳華芝，親見枚臯作賦時。秀色並開棠樹萼，雋科先賞桂林枝。漢郵給傳蕃恩告，蜀醑浮觴薦壽祺。幾日陝郊迎郡副，車前懸弩雜軍麾。
老持藩印守河衝，苟祿惟知戀軾熊。游舊最叨青眼客，埏陶今仰黑頭公。巢由逸躅心空斷，儒墨常談耳欲聾。自笑晚年經濟業，焚香靜坐習元功。
閣鈴無響晝輝遲，短髮山巾盡日欹。戰蟻羣行開蟄後，暝禽相語欲棲時。遥通竇水添新溜，密數庭花記落枝。訟息寬條恩莫報，晚年餘有白雲期。
忝司宮鑰忽三年，恩借閒州得潁川。楚北蒼茫軒后野，國南膏沃許人田。漢臺褒鳳今難繼，荀里占星俗尚傳。更頼鴨陂能慰我，鈴齋西畔似江天。
本愧虛名類斗箕，更堪華閣玷纓緌。海邊不覺飛鳬少，天外寧知嚇鼠饑。倦客風霜嗟右席，故巢煙雨老南枝。新年定有澄清劾，歸守東岡固未遲。
八月高空卷斷霓，落霞殘照掖門西。仙城氣暖猶藏霧，輦路塵清不雜泥。殿裏風回聞禁漏，闕邊雲斂見丹梯。迎寒便立甘泉仗，扈從應無七聖迷。
楚辭虛美獨醒賢，左手香螯伴醉眠。國器載歸壺似腹，江萍興罷幕爲天。雪樓珠麗巴人曲，芝館塵生洛浦田。晝枕蝶魂方適興，莫教痟意傍鵾絃。
衰鬢星星倦折腰，十年歸就故山樵。臨江徑壞茅圍屋，潁水風清樹厭瓢。防蠹舊編裁竹牒，蠲疴珍劑訪芝苗。鬻文謀食機心盡，試爲勞生諭炙鴞。
悔倚危欄望夕霏，臨高無事亦依依。天長去鳥幾時返，風罷孤雲何處歸。一世功名慚擊節，百年耕鑿願忘機。銜恩感舊誰能免，猶喜荒洲在日圍。
太寢陪祠宿斗城，寵頒通夕助齋明。吳包瑞果金衣潤，閩焙春團寶月盈。滿腹鴟幐催御酒，溢杯羊䘓識君羹。甘滋飽德殊無寐，坐數章溝肅唱聲。
冠劍中休會禁扃，暫欹孤枕拂雲屏。漢臣責重非真醉，楚客秋高恨獨醒。寶墨喜窺前賜榜，華絛猶記舊呼鈴。詔催終宴簫韶動，更學鶢鶋子細聽。
初服仍從洛涘居，鳴蛙鐃吹滿前除。露園柘彈愁逢雀，磻渚璜鈎枉餌魚。蠟屐幽懷高下齒，斲輪真想古今書。漢人尚自嘲頻解，猶得凝神守泊如。
彌旬出沐道山頭，僦廡蕭蕭避俊游。枉是胸中無塊壘，可能皮裏有陽秋。駕車款段慚鄉品，託乘鴟夷笑客愁。曲突無烟賓坐冷，時聞庭雀一啁啾。
戍樓西北最凌空，倦客憑闌八月風。一曲黄河連野濁，半規殘日背人紅。山林枉負沉冥志，刀筆終無尺寸功。猶喜不迷存闕地，絳英瑶斗虎牢東。
百尺空臺河上城，遠波虛籟助秋聲。過窮旅雁書難得，啼殺饑烏曲未成。急節何當容白髮，流塵只欲傍華纓。臨高莫訝頻東顧，憂國思君不爲名。
我來秋色逼霞曛，更作憑闌遠望人。山口遠銜遥白渡，水頭斜略小平津。年華有恨驚心去，世事無端刺眼新。深愧具茨芝朮在，掛冠終擬狎堯民。
東家華衮屢垂褒，傾耳幽蘭郢唱高。雪苑曳裾慚賦客，春塘飛筆見詩豪。千金秦市文終貴，九奏鈞天夢自勞。他日海槎如犯斗，願將孤跡託星曹。
綠髮仙郎得郡新，潁川重喜拂征塵。樽前道舊情無改，馬上裁篇筆有春。萬里江山迎使旆，九門冠劍別朝紳。請君更讀韋平傳，莫把家聲苦讓人。
歲陰誰不感摧頹，更值亨衢出處催。根柢只堪陪櫟社，功名何足玷雲臺。覽窮文史篇章倦，過盡榮華老病來。宮衮裁詩褒意厚，昏瞳刮膜喜重開。
藥匕蠲疴去近班，主臺西邑借餘閒。梢雲翠色凌霜罷，巢閣仙姿瑞世還。秋沼縈心林下水，曉樓供目雨餘山。更逢酬唱俱清潤，冰玉相輝戚苑間。
青管裁篇屬舊僚，賡歌奇意亦飄飄。橫徽曲妙誰逃賞，過物風清盡應簫。此路煙霞催入洛，他年簪笏慶歸朝。乘秋不奈多高興，重取蘭薰答楚謠。
卷帷收扇暮凉初，秋意盈襟小疾除。池面宿煙荷蓋老，階脣漏日竹陰疏。虛舟觸物真無意，高枕論才似有餘。學道知非堪自哂，眼昏方讀貝多書。
花落亭亭素臉開，忍寒剛欲背春來。已迷江令瓊花樹，更傍周王璧水臺。楚館嬌雲愁夢斷，洛廛香雪待風回。一枝寄遠真何益，費盡南朝陸凱才。
經年掩卧席凝塵，載喜西都接賦賓。照坐仙姿嵇玉冷，醉心英氣瑾醪醇。斑衣就養垂華組，葆髮傷秋岸幅巾。更謝妍談殊未已，肯將車駟誚原貧。
蜀痟平日掩芳樽，星籥年凋景易奔。天遠斷蘆催序雁，庭空飛雪妬離鵾。顔瓢枉樂堪憂巷，漢履猶思待詔門。月署仙郎多麗唱，苦嗟池草久迷魂。
日出東郊郢路分，斑騅嘶斷悵離羣。漢庭習蕝仙曹遠，楚驛攀梅使綬薰。蟻酎百壺凝桂溢，鵠歌三闋轉珠聞。登臨如賦蘭臺事，十二峰前盡有雲。
雲構崔嵬敞梵筵，皇家基運此興先。如存不改當陽坐，善護常開種福田。四徹金繩規寶所，九衢瓊樹宿非煙。須知補舊延洪意，重數仙人拂石年。
早拂華簪謁冕旒，五更殘點便鳴騶。星沈長樂鐘聲外，月掛觚稜闕影頭。弱翮詎堪儀振鷺，孤懷終欲信羣鷗。更慚晨坐鴻樞府，容鬢先于省樹秋。
紺幰鳴珂萬蓋翔，九門冠劍擁晨光。城連南北長安斗，殿倚東西太極堂。雲裏銅烏風作籟，天邊金掌露成霜。微生備位如葵藿，只有傾心奉聖王。
法家高議集朝緌，成績連茅被帝暉。均賞已知羊胃爛，銘恩偏覺鼠肝微。泥塗枉入鴻鈞用，腹背還憑逸翮飛。天祿半生瘨眩病，猶堪持帚掃朱扉。
楚客才多不奈秋，長安赴集苦淹留。半綸綬采緇塵化，十幅帆陰素潦收。離恨枉能寬带眼，歸期猶喜詠刀頭。督租勾簿真沈俊，終冀梁臺一召鄒。
溪齋元巳得嘉賓，曲曲煙渠逗翠淪。潑火乍經三月雨，泛觴重記九年春。風前小舞驚餘雪，梁外清歌落暗塵。此會貴交應絕擬，斗樞星掖兩賢臣。
幾曲鳴溪抱嘯臺，陰陰野氣壓浮埃。林間幽鳥自相語，水上落花何處來。逃相故畦無廢汲，封侯修竹是元栽。三川病尹妨賢久，終卜鄰扉養不才。
沈臂驚秋肉減分，曉波衰柳對離羣。臣饑枉索中都米，卿事猶參下國軍。三襲賦臺拋苑雪，一廛鄉樹辨江雲。坐曹少茹徒勞歎，南闕干霄遲獻文。
驪駒黄鵠兩成歌，即席愁顔慘未酡。舊客仙壇紅遶杏，怨魂春水綠生波。締交英域銀袍麗，宴族詩庭玉樹多。簡牘三千行自鬻，漢家鼇闕鬰嵯峨。
嶠外歸來白髮新，胸中無物有經綸。局當轅下驊騮足，倚著門邊骯髒人。風雪又殘梁苑歲，煙蘿誰管楚山春。由來榮悴多如此，莫爲前薪怨後薪。
十種仙葩各有名，相逢暫似到周京。簪端珥萼頭雖白，酒面含華眼更明。風暖天香吹不斷，露深宮綵洗初成。慇懃數盡千重葉，未抵銜恩感舊情。
新年西圃带輕寒，芳意含華洽客歡。瑞露只知催濯錦，朝霞猶欲隠乘鸞。暗期玉蕊蜂窠潤，偷裛天香蝶粉乾。應爲主人恩不淺，併留顔色占春闌。
日永春殘陋巷深，四鄰蕭寂小山林。張羅門外人驚爵，仰秣槽中馬聽琴。燕坐角巾移竹影，野談爭席占牆陰。灌園本是三公事，俋俋閒舒傲世心。
三襲觚壇夜未央，金支蟾彩共熒煌。鳳輿遥憩壝門次，翟尾交分褥路香。星魄媼神聯紺席，文宗武祖侑瑶觴。萬靈醉止純休集，方信周家駿命長。
園林春去自無歡，宴幕經旬掩客盤。霧野關河非意失，曉樓風雨不時寒。空梁燕濕休矜舞，曲沼蛙鳴且爲官。嵩少歸心堪悵望，紫芝赬桂老瓊巒。
柳長花歇夏雲初，幽圃尋芳但綠蕪。不分伯勞隨阿母，生憎蛺蝶效當塗。昏沈嶺霧吞斜日，寂寞溪煙壓翠蒲。欲拂琴徽銷客恨，啞啞城曲已啼烏。
苑路輕驂拂曉霞，斗城南畔列侯家。臨邛貴客傾中坐，漳水詞人記後車。一石蒲桃先載酒，萬株金谷正交花。風光不減蘭亭會，醉墨憑君紀歲華。
漢家遺堵滿山川，六里東西遂渺然。寒日似愁圭影地，秋風真作黍離天。五株杏發陵無邑，一項茅荒井失田。更歎道邊多棄骨，可能猶爲直如弦。
方底丁寧細札書，豫章都會冠全吳。垂腰三品龜銜綬，衛帳千兵虎刻符。藥省樹翻拋賜筆，練江波靜見還珠。西山五色多仙餌，鈴閣無聲道有腴。
皇心精禱動昭回，嘉雪乘時弭歲災。先作飛霙隨臘舞，便含膏澤趁春來。天淵百頃移星漢，禁籞千枝傲嶺梅。一曲巴人雖下里，願持歡意助康哉。
古丘危磴接雲梯，遠目臨高意自迷。千里綠蕪平野北，半邊紅日亂峰西。臺傾鄴苑多殘瓦，鳳沒漳河失故隄。近塞春郊無勝事，跛䍧風馬滿山溪。
風穴靈壇背漢臯，肅將祀典會諸曹。城頭五鼓催關鑰，席上雙籩薦沼毛。冠嶺昕霞迎霽旭，冒疇農橛漬春膏。箕揚畢好宜流惠，江外刀耕楚俗勞。
縹陂春色極晴虛，新水遥連六輔渠。沙上釣歸人獲鷸，梁邊觀罷客知魚。蒼浮樹影煙生後，紅皺溪紋日側初。刮目暫成江海趣，狂奴終憶越灘居。
沮洳江雲寂寞春，一軒風雨歎彌旬。灰殘淮館蟾韜暈，石去湘陵燕濕身。委路落花紅罷舞，傍樓低柳綠爭顰。蕭蕭枉結年華恨，愁煞西州掩鼻人。
車笠論交夙契深，文麒江海獲歸音。流光過隙偏驚駟，危睫沾衣不爲琴。甯扣幾勞歌白石，莊昏猶欲注黄金。無因一答瑶華問，南國洪喬牘易沈。
溫詔封芝出帝居，祕曹星秩示優除。舜庭已茂三年績，魏謗初銷一篋書。丹地拾遺思汲黯，中宸批草待相如。前期雀厦無因戀，歸從清塵六尺輿。
斗宮分局敞星闈，伯仲登賢士論歸。奕世弓裘方善續，先春跗萼更相依。孤鴻暫作雲衢騁，三鳳行看帝閣飛。戚苑好書餘慶事，一門仙橐映朝衣。
歲陰休沐坐空齋，集霰飄霙次第來。仙粉有痕緣幌入，亂花無數覓叢開。故裘禦濕便羔袖，凍醴扶衰藉藥杯。向暮紛紛何所擬，謝家兒姪有清才。
有客天街夜轡還，霰花無數拂雕鞍。路疑西極瑶池近，人似南朝鶴氅寒。漏鼓傳聲催暝色，麴車迷轍寄餘歡。塤箎雅韵皆多感，偏覺陽春再和難。
十里甘泉鹵簿新，即時天借雪清塵。光含九陌疑無暝，花拂千旗旋作春。夾路綵樓偏著粉，中天嶢闕更成銀。絳騶案仗傳呼盛，寧似梁王不悅辰。
戍城官柝應營笳，愁枕無眠感曙鴉。料峭風頭猶助凍，蒼凉天角欲成霞。離離弈局殘星墜，脈脈刀環片月斜。尚喜初年輕病骨，半簪蓬影况蒼華。
楚澤離愁不避春，柳梢梅萼送行人。綠波易蕩銷魂水，紫陌難遮拂面塵。道困秦儀猶掉舌，歧多楊阮始沾巾。劍緱髀肉無窮恨，羞向耕疇獨問津。
糾纏空驚禍福頻，沈舟未拯更摧輪。山頭枉是輕廷尉，天上何容著蹇人。南國祭犧堪畏楚，東門獵犬尚尤秦。當塗莫竦支離誚，坐受朝家十束薪。
南宮仙老本多才，素幅珍紈繪境開。高節自緣心匠出，野叢還擁筆端來。挂餘粉籜疑飄席，玩久風枝欲掃苔。俗眼莫驚無藻麗，歲寒顔色抵瓊瑰。
當年璧馬上荆臺，曾識長離婉婉來。巧智忍隨司馬宦，沈酣終屈廣都才。蓴鱸薦俎朝豐饌，稻蟹藏波歲絕災。鄉梓汀蘋鷄犬地，孫郎藻思若爲裁。
孤根西土幾時傳，絳蕊緗趺早夏天。艷發雖慚李桃後，子成猶占雪霜前。醖餘霞醑香應在，染殺綃裙色未鮮。一種芳心耐風雨，敢辭重疊奏君筵。
霽色秋空送目勞，小臺摇落更平臯。紅垂海樹烏棲日，清溢江沱鷺浴濤。天勢暮圍鱗隰闊，雁行斜轉翼雲高。楚風摵摵迷魂地，可在揚雄獨廣騷。
天聖光華第二春，與君同日脫凡鱗。何知素領分符地，却見青雲共榜人。千重使移行府重，一觴歡伯故儔親。言詩擊節兼風義，且欲因聲附翠珉。
東陽世系出翹英，刮目神膚兩共清。洛紙文雄錢萬選，郄堂科美佛千名。春風適館仙軿密，海曲夸鄉縣綬輕。上最三年歸路穩，中阿芳意滿菁菁。
西北遮胡晉部疆，更煩儒將下文昌。久調玉鉉三司貴，出倚金城萬里長。唐畝歲豐禾自合，汾波秋景草應黄。須知外警從茲罷，閒殺邊郵赤白囊。
鈴齋西北小池臺，漠漠年光病眼開。水面綠深知凍解，柳梢黄淺覺春來。啁啾野雀遺寒毳，撥剌潜魚露戲鰓。物物惱人俱入詠，使君爭奈乏天才。
溪上危堂堂下橋，臘餘春意卷寒飈。煙催樹色全疑染，暖逼禽聲自學調。封徑老苔翻敗錦，抱城空水皺輕綃。茨山小隠歸心動，坐想瓊芝幾隴苗。
偶然人乏貳中樞，賜罷猶專督府居。髮白自傷聞道晚，心丹誰識報恩餘。淮天目極風帆駛，韓野魂銷宰樹疏。却顧病身何所用，只堪歸釣潁灘魚。
欣欣春色上高臺，一雨關河宿霧開。洛浦宓妃鴻已去，漢家皇后燕初來。山爐馥郁熏歌扇，錦瑟丁寧侑客杯。秉燭尋芳君莫倦，歡游纔散便徘徊。
九十芳期去不留，解痟何計貰珍裘。爐殘晉俗清明火，水冷山陰祓禊洲。風徑舞花催暮色，雨梁歸燕說春愁。離歸莫問年華事，賦筆悲于宋玉秋。
城上凌氛百尺臺，晚秋重喜宴樓開。汎樽露菊疑相識，吹帽霜風是再來。寶瑟丁寧催客飲，丹萸爛漫辟誰災。莫驚銀燭先爲具，天際殘陽喚不回。
白頭榮路念何之，出處空驚未得宜。劉放老于宮裏樹，莊生愁煞廟中犧。嵩巖桂塢堪休影，潁曲芝廛好療饑。但願天心從爾欲，敢言歸赴赤松期。
家家臯稷會亨辰，老醜無謀念孰親。自樂一麾稱外守，恥將三物詛讒人。灌園路僻蒼烟曉，洗耳灘長碧溜春。此地敢言逃楚相，他年終擬作堯民。
十里商中抱帝畿，苑煙宮霧共霏微。長楊獵近寒熊吼，太液歌餘瑞鵠飛。碧護斗城天倚蓋，光銜蓬島日舒圍。樓船法從年年盛，借問孤臣何歲歸。
曉拂青銅感歲闌，蕭蕭華髮强扶冠。病憎蛇影能爲怪，老愛松心不受寒。世務焦頭機已息，主恩淪髓報應難。鏌鋣自躍非吾意，且作洪鑪舊物看。
處世何嘗盡值才，虛名高位自驚猜。千重浪裏隨流出，百尺竿頭試險回。衰鬢不徒欺曉雪，孤心兼欲伴寒灰。嵩陽潁曲風煙接，已仗歸雲作隠媒。
水從雲表濟祠來，春凍初消舊堰開。岸側淺黄先映柳，石邊新綠便成苔。就深整頓吳歈槳，因曲安排洛禊杯。莫道使君無野興，把竿常到月中回。
蕭蕭殘雨過橫塘，翠幕生波入坐凉。淡日映雲微透脚，暖風翻葉更成光。牆頭早杏青丸小，水面新蒲紺尾長。魚鳥沈浮齋吏散，恍驚身世在濠梁。
拂檻清晨念老餘，只堪丘壑便懸車。暗圍廓落頻移眼，坐况蒼華不滿梳。綟綬轉慚龜鈕印，土膏空負鶴頭鋤。人生出處真難决，羨殺賢哉漢二疏。
南宮仙客欲歸休，更領銅符越絕州。郎位雖嗟三不遇，友聲偏喜兩相求。朝端引籍辭羣鷺，天外忘機信白鷗。行矣松喬君自愛，虛名官職壓人頭。
一夜春風拂苑牆，歸來何處剩凄凉。漢臯佩冷臨江失，金谷樓危到地香。淚臉補痕勞獺髓，舞臺收影費鸞腸。南朝樂府休賡曲，桃葉桃根盡可傷。
曉雨廉纖僅壓塵，落花長草小平津。十千酒美空留客，九十春歸不戀人。有恨剛腸隨指繞，無情華髮撲頭新。憑誰與射踆烏翼，免向西嵫送日輪。
賢路塵消篋謗殘，蕭蕭衰鬢得生還。久叨鴟尾三重閣，却趁蛾眉五日班。傷翼再來仍繞樹，行雲何處不思山。坐揮拙筆無文甚，正被中郎笑拙艱。
清明初過雨初收，春意重因霽景留。風定草煙還壓野，雲開山色始歸樓。邙陰高樹藏低嶺，河曲新波沒故洲。點檢叢花猶半在，應須秉燭爲君游。
月弦離畢破芳辰，舟子招招數問津。壓岸晚陰雲著野，蘸渠春色柳隨人。煙疇雊雉逢誰歎，風磧驚鷗莫我親。賜告有程歸棹急，赧然歸水愧游鱗。
溝水新傷摻袂人，何言便作死生分。地中玉樹無期見，琴上牙絃忍再聞。幾日離觴成漬酒，平時芳札代遺文。東亭哭罷愁回首，落照銘旌隔野氛。
驛騎傳書拂塞塵，開緘長跪墨猶新。霜餘且喜青松在，火盡誰矜白璧真。嵇阮交遊思舊隠，臯夔功業記名臣。年來更嗜無生學，笑殺關西仗鉞人。
前旬風雨逼清明，柳色天高雪絮輕。冷落介推藏火月，寂寥潘令種花城。軍中蹋鞠人穿域，門外吹箎客詫餳。今日太官還直具，多年私邸隔朝纓。
碧瓦新堂壓素波，主人歡意駐鳴珂。風清共覺煩襟快，觴急都忘醉弁俄。江葦有情侵岸出，野鷗無事掠船過。西牆墨妙須珍護，皇祐高秋勝永和。
鸞鵲驚飛詔檢開，唐家僊殿育英才。毫端誤墨讒蠅盡，塞上求羣故馬來。咄咄書空徒有意，冥冥避弋本無猜。孤生舊辱知人舉，一夕聞風釋九回。
天子乘冬校獵回，鈎陳平野轉瑶魁。萬蹄未暮先追日，疊鼓非春已作雷。得儁風毛隨禁仗，犒勤霞液出仙杯。詞臣定有長楊賦，翰墨能銷幾許才。
祕邃嚴廬斗極傍，知君此夕較連章。天移宿幕鄰堯屋，霞灧仙杯雜嵰霜。坐覺銅籤隨漏箭，卧驚銀漢入宮牆。精心百汰知無倦，千牘皆供夜石量。
綠髮仙郎藻思新，就中詩語更通神。清襟逗興初無滓，綵筆呈華別有春。顧我風期情背俗，感君官職命欺人。湯湯聽盡流波曲，終愧衰聾賞未真。
西風書驛到河津，且喜開筩麗句新。安石風流高映世，君房言語妙驚人。公懷遠略須經國，我愧華顛未乞身。惟有論交方寸地，歲寒留得比松筠。
一辭雲陛五周年，瑣闥銷符寵再遷。時譽敢希吳陸俊，歸心偏識漢疏賢。蝸頭狼籍爭鋒地，鴻影徘徊避弋天。命駕不須頻見約，潁濱嵩麓有私田。
閏曆先春破臘寒，綵花金勝寵千官。水從太液池邊動，柳向靈和殿裏看。瑞氣因風生禁仗，暖暉依日上仙盤。須知聖運隨生殖，萬國年年共此歡。
閏章餘曆氣先回，臘尾新陽已暗催。三改使符驚歲往，六傾賓酒駕春來。枝頭翦綵仙葩折，勝裏宜年寶字開。更聽美人金縷曲，從茲爭合捨尊罍。
幽剎尋春傍翠微，遊人誰解惜芳菲。陰晴野日不常見，紅白路花相雜飛。一世功名催俊傑，千金歌舞屬輕肥。左遷病守真無用，試學山公倒載歸。
漢家挈令頼諸公，末至緣何玷選中。馬尾不知書畫誤，鳥聲偏樂友心同。忘憂日接三杯善，軋思時分一溉功。敢向明廷邀異賞，從來儒術比司空。
春筥收英得幾叢，小團珍串刻閩工。甘踰寶屑非關露，快入煩襟不爲風。左䥶沸香殊有韵，越瓷涵綠更疑空。從來酪茗嘲傖鬼，莫枉奴名立異同。
上林春色老朱櫻，誰見聯科紀佛名。睢苑妍辭俱右席，太丘遺業肯慚卿。離歌坐寫塤箎恨，邑政行聞魯衛聲。使橐盡堪傳尺素，雙函同慰一摇旌。
慈恩題墨七彫年，霰雪相逢倦客天。男子詣曹羞會課，禿翁無版欲歸田。爻占後笑餘艱象，書入窮愁有剩篇。聞道漢家求失職，可能梁甲信灰然。
再來湖上已春殘，物物隨時亦强歡。紫葉抽荷疑弄橐，翠皮包竹好裁冠。驚橈野鶩移沙渚，貪餌鮮鱗薦客盤。盡日臨流忘吏事，須知名世六條寬。
綠鴨東陂已可憐，更因雲竇注西田。鑿開魚鳥忘情地，展盡江河極目天。向夕舊灘都浸月，過寒新樹便留煙。使君直欲稱漁叟，願賜閒州不計年。
西北雲波逗異津，兩陂相合到城闉。橋橫斷岸纔通舫，路轉新洲不踏塵。倒影剩容霞底日，暖光平展鑑中春。摧頹病守時無用，堪與鷗鷳作主人。
歲晚風清洛霧開，有人沿泝避囂埃。莊談解辯觀濠樂，潘興能添作賦才。蘭菊分洲爭向背，鳬鷖隨棹罷驚猜。留都吏役雖羈鞅，亦欲抽身更一陪。
風窗夜永燭飄煤，坐擁空爐暖凍杯。束縕未求曹相火，冥心將冷子綦灰。禪牀隠竈徒驚俗，曲突徙薪枉備災。餘燼欲銷微霰集，燎薰援錦憶平臺。
濟渠冰解逗奫淪，花柳兼催近郭春。城外天形低合野，水邊樓影倒傾人。趁晴魚意雙游樂，助鬧禽聲百種新。老倚芳樽從外誚，且將吟嘯代經綸。
津亭理櫂拂朝霞，試補東溪縣道賒。旅突倦供樵客桂，官符貪及戍時瓜。蟾生海岸空弦濕，天倚山城一蓋斜。歲晚私書無憚數，輕郵不禁嶺頭花。
郎署新聞一進階，漢家臨遣重州臺。人持澤節龍形出，路建風旟隼翼開。千頃江禾年有瑞，萬盆吳繭俗豐財。吟窗剩賞雲峰翠，即是踰朞報政回。
江海多年滯軾熊，書林諫霤得儒宗。寬條一劄仙泥熟，慈宴千觴湛露濃。迎舸蔽川交畫鷁，隊笳橫浦細吟龍。輕揚俗改方圖舊，兩馬行催詔傳封。
臨艎西泝近神垌，六輔聯疆見驛亭。千里暮霞烘日脚，一篙春水皺天形。野橋煙火微分市，曲岸漁樵別有汀。忽憶主人恩意厚，倚檣回首涕空零。
謝病台階別邃旒，更榮符鑰守司州。篋書已辯恩難報，臺禮雖頒政未修。潄石洛波鳴佩曉，插雲嵩色紺屏秋。煩君麗句催登覽，欲便長隨麋鹿游。
荆臺杯酒接慇懃，已是緹灰十五春。學舍早欣游霧露，辭條今服際天人。沈居雌蜺那知賞，葉牖神龍更駭真。侍上可能無狗監，子虛賦就長卿貧。
裂繻無路學西游，衡木爲扉戀一丘。阮籍自多回轍淚，虞卿長有著書愁。江邊客素沈驚鯉，海上機心失故鷗。借問騷人才幾許，莫因鶗鴂枉悲秋。
忍當昭世卧隆中，西笑無謀始諱窮。鷗散海邊漁事廢，炙殘京口客盤空。鄉魂怨曉虛爲蝶，頭葆悲秋不後蓬。欲把遺編論興廢，諸儒爭奈喜嘲雄。
六年衰鬢兩爲州，何意瓜時謁冕旒。去位本無三已色，過城應有復來謳。吹虀膽怯空思勉，淪骨恩深未易酬。即日詣門重謝罪，豫慚危涕滿中篝。
綠綈珍檢九天來，綬笥騰裝拂簿埃。鈴閣餞歌鵾瑟怨，璧田仙里駟門開。厨書久汗南山竹，征袂濃薰北使梅。歲晚林光催奉計，五雲城闕倚瑶魁。
闕塞千巖入畫圖，八關修供柅征車。半斤運泰賢將用，不二門深疾始除。香鉢凈羞熏寶席，法螺仙曲逗晴虛。從茲定許陪登覺，肯效區區栗里輿。
接武西臺屬鉅賢，琴樽歡意滿山川。論交共到忘言地，感別空驚易守年。陝界霜氛迎喜氣，潁郊秋色犯華顛。卜鄰自有歸休約，終就溪林占一廛。
君欲歸休未得休，再持符節定西侯。深嚴殿籍恩圖舊，蔽芾棠歌野續謳。洛浦神仙觀送客，崤陵風雨避傳騶。高懷莫作衰年調，公府重來尚黑頭。
東來春色變層陰，甘霈前符望歲心。雲葉乍驚重礎潤，土膏先過一犂深。皇慈已浹流根澤，芳節殊非貫序霖。忽枉新篇真寡和，鼻聲衰濁費長吟。
荒城岑寂冒春霏，竹落江村具體微。蛙怒愛爲先雨叫，燕輕多作逆風飛。印波鸞鑑新荷小，礙路犀簪早筍肥。極目纖塵都不動，元規安得汙人衣。
一竇春泉貫曉溪，水光涵物見纖微。波鳬泛泛騷人卜，風蝶翩翩佛助飛。雨足舊蘭穿畹出，餌香鮮鮪壓鈎肥。昔聞緩带猶堪羨，退食何妨野客衣。
半生多難竄民廛，北闕重來雪履穿。木在溝中寧有間，人從河上更相憐。塵棲綬笥昏餘采，蟲食書縢脫故篇。不敢對君重撫臆，孤懷同是一潸然。
解籍書林同遇春，煢煢孤影弔窮塵。茂陵久卧添遲思，東觀重歸有戲賓。爭食已慚池鶩飽，忘機更待海鷗親。懣然末曲何能續，聊誌當年並賦人。
虛名三紀玷王朝，晚歲剛腸萬慮銷。篤學自依袁伯業，醒狂誰比蓋寬饒。將旄燭日逢兵偃，隠谷連雲負客招。白首報恩雖竭節，擬留餘力事耕樵。
闕里高談擅席珍，多年嵇痺嘆沈淪。封軺續食論鄉士，綵服承顔斷織親。風直鷁郊傷六翮，機藏鼷弩惜千鈞。載餚誰就揚雄宅，覆瓿書成擔石貧。
離懷何事共凄然，雲路無因著祖鞭。賦苑竹荒沈舊賞，書郵梅老怨殘年。莊魂斷處星垂地，楚思摇時水接天。趙壹窮愁堪自笑，擬將文腹敵囊錢。
坦牀仙格照瓊筵，歸待蘭陔補逸篇。別路雲霞交友闊，慶門酥酪弟兄賢。春郊送目車流水，夕館迷魂月上弦。續食定知西笑近，馬生詞賦賈生年。
幾日章街認錦韉，平明頒節撫秦汧。嚴廬侍從宣勞久，郄府詩書得帥賢。彀騎千蹄嘶隴月，城笳三疊破羌烟。賓簪自古從軍樂，別夢空隨使幕蓮。
綠圖層閣倚昭回，瑞鷃驚飛詔押開。關內趙張人續譽，禁中頗牧帝憐才。垂鞶虎綬朝裝出，夾轂蛇矛使仗來。坐鎮平時文檄簡，赤囊邊瑣有輕埃。
曉樹陰岑客舍春，卿輿不訪著書人。長楸有地金成埒，曲突無烟桂徙薪。自欠解蘭拋北阜，更堪鳴磬是南鄰。餳香醖冷沈歡緒，枉負山郎出沐辰。
天街殘月斗城西，五里葱葱瑞霧迷。仙翰入陪廱澤鷺，曉籌初聽汝南雞。星翻徼道千廬密，雲斂觚稜兩觀齊。自顧山林疏賤質，誰將車馬載驚鼷。
河裏孤城歲倍寒，冰霜千里正漫漫。爐熏寶焰翻沈暖，酒入衰容不借丹。翠幕障風褰影數，玉琴抽雪按徽難。天高木落千花盡，閒撫青松仔細看。
世事悠悠未遽央，虛名真意兩相忘。休誇失馬曾歸塞，未省牽牛解服箱。四客高風輕楚漢，五君新詠棄山王。秋來數有漁樵夢，多在箕峰潁水旁。
疾間勤勤解郡章，北樓舒嘯寄徜徉。山圍軒后乘車野，水接堯民洗耳鄉。拂衽風頭迎爽籟，壓林霞尾送殘陽。冶城極望雖高世，爭奈臨秋鬢未霜。
鶗鴂三驚楚澤秋，回腸更用斛添愁。燕臺市駿千金骨，漢客逃名九罭鰌。木斷華樽俱失性，瓢空陋巷獨堪憂。夏畦墦食非吾事，終訪班生問一丘。
萬仞青雲接翼翔，江南離思滿雕章。輕投暗路珠無脛，驟濯迷魂玉有漿。奏記諸公多感慨，擬騷前哲剩凄凉。寄懷何止三年字，留祕傳家古錦囊。
八年三郡駕朱輪，更忝鴻樞對國均。老去師丹多忘事，少來之武不如人。車中顧馬空能數，海上逢鷗想見親。惟有弟兄歸隠志，共將耕鑿報堯仁。
小園乘暖敞孤齋，畦埒經春盡綠苔。新筍偶隨枯篠出，野花閒抱故藤開。雙桐夾路元標井，酸棗依牆本乏臺。北戶清風時一至，此身疑到上皇來。
河橋煙北寂寥城，山圃雖春氣尚清。戲蝶有時飛自遠，野禽終日語無情。露痕浥浥添花重，風意沾沾助絮輕。看徧物華還自看，乾坤同是一浮生。
臨溪長是見歸烏，摇落初驚歲物徂。虎掌煙芒金穗密，雁頭霜葉紺輪枯。差差去幕東西燕，兩兩隨波上下鳬。更向岸邊橫飲舫，便疑狂醉宿江湖。
雨畢天高卷斷虹，郊原無物不秋豐。禾麻自稱霜前熟，梨棗偏依日處紅。煙外短帘閒映柳，水邊輕翼暗隨風。田廬我亦牽魂夢，歸去嵩陽一老翁。
二月春風引夕陰，鞏煙邙樹悵登臨。醯鷄甕外天方闊，偃鼠河濱水正深。萬疊紺螺山北聳，半邊紅壁日西沈。憑高薄暮人誰見，一寸如丹魏闕心。
憭慄梧楸似楚騷，霜餘寒水失溪毛。游鱗潑潑心應樂，亂雀飛飛意不高。平世功名難强立，昔賢卿相是真逃。人間萬事無涯際，爭得先生一藉糟。
賢路綢繆早奮庸，搢紳元許黑頭公。巖霖暫卷浮雲外，國棟來參散櫟中。仙禁巢阿思瑞鶠，野場收弋看冥鴻。恐難便遂東山卧，憂樂須將一世同。
君家酥酪弟兄賢，督府從軍滯幕蓮。江上歸音魚失素，天邊離思月成弦。阮毫答記無遺草，楚賦悲秋有剩篇。玉骨道風沈俊久，漢條新計會甘泉。
河外輕寒氣未佳，春襟愁目徧天涯。濃雲破綻翻無雨，落日因循便作霞。麥隴寸苗思汙雉，柳灘新葉欲藏鴉。如膏且冀均農惠，莫枉層陰挫物華。
西北樓邊路欲分，神臯不見見浮雲。晉郵尺牘波中斷，洛客歸心笛裏聞。麗賦有情傷桂魄，勞歌無節怨蘭薰。漢家續食催西上，忍逐江鷗狎舊羣。
三楚風煙會漢津，憑高倦目此城闉。山前霧密疑藏市，樓上塵輕不污人。鳴瑟久拋雩舞地，稱觴更負永和春。私書一紙離懷苦，望斷波中六六鱗。
雲葉西來拂畫樓，江南何處不汀洲。三春草綠王孫路，萬海梅殘隴使郵。落照窗扉塵作馬，黄昏簾幕月成鉤。張衡藻思能多少，玉案貂襜各自愁。
一麾南北數移官，三見鶑花送雁寒。雙鬢欺人還似雪，寸心憂國本如丹。雕蟲曲藝論文淺，乘障迂儒破敵難。惟有歸耕初志在，故田西接飲牛灘。
日轉西軒小霧開，羲皇高興伴風來。層雲氣潤猶蒸礎，殘電光微不應雷。曲沼清渾魚對躍，暮簾明滅燕雙回。憑高更結京華恨，魂遶梁園舊吹臺。
天角殘虹截暮暉，南樓風快暑煙微。月波半露金樞穴，雲葉全收玉女衣。氣爽戍樓孤鵲去，霧沈荒苑數螢歸。凉軒更作東山詠，何處莊環有世機。
修邙纔轉便維嵩，都占黄河小曲中。秋助峰巒相倚碧，日催梨棗一番紅。煙蕪雖歇猶藏野，霜葉能飛不待風。關輔俗淳無巧弋，天邊何意有驚鴻。
登臨何處恨春殘，樓上池邊夕照間。非意野雲遮倦目，無情空水鑑衰顔。青谿久負幽人約，白髮初辭宰相班。才與不才何足辨，此心都擬付莊環。
西畿三輔切天閽，何意頒來細札文。學謬詩書慚作帥，身非甽畝更思君。使軺結轍橫周道，鄉木交陰憶漢枌。保傅上才敦雅眷，滿章褒意藹蘭薰。
出入台階謝奮庸，白頭持節更爲公。臨民不稱瞻巖尹，慰俗猶依贈扇風。天許雲鴻矰繳外，世憐池鶩稻糧中。一聞麗唱情何極，心結平津舊閣東。
秋來遥說灑煩襟，季虎昆龍伴嘯吟。弓影奮疑臨酒釋，荆枝歡意戀叢深。仙山校籍催歸傳，宿館銷魂警曙砧。我亦白頭思共被，非君誰照急難心。
多年零雨詠公歸，得謝高懷與世違。池鳳何嘗嗟見奪，冥鴻終不更低飛。壽觴應舉三朋酒，師衮閒拋一品衣。我亦摧頹踰耳順，異時惇史託餘輝。
世隠東畿賦遂初，荆枝相樂本田廬。偶隨幽鳥同還俗，何意驚鼷並載車。浴殿封芝慚視草，史階簪筆玷成書。猶欣夙契寒松在，持謝雕章悅柏餘。
多年京洛寓靈臺，貪見三山縹帙開。野鶴據軒真冒祿，跛䍧生奧苦爲災。茂陵養疾愔愔骨，莊室刳心寂寂灰。南鄙孤城非灞岸，欲乘春氣望瑶魁。
天畿巡部聽車音，更值秋空卷夕霖。擊壤但聞堯俗樂，寬條方識漢恩深。釃渠引漕民兼富，飛檄宣風令莫侵。餘藻相存知厚意，孤松凌雪鶴鳴陰。
幾日都亭避憲驄，使臺分節按江東。朝端舊簡飛霜白，關外連艘餉粟紅。晨鼓疊喧雞埭月，暝帆遥卸雀桁風。先秋若有離懷詠，剩取芳筠作信筒。
霽雲銜苑雪雲開，春色先從禁籞回。馬上嫵眉偏認柳，樓前妝額固知梅。吹殘鳳籥驚寒律，忙殺鴟幐取凍醅。莫問康年行樂意，壽觴初罷佛燈來。
鄖波翻縠抱城流，夢比春風第一州。槁質枉陪溫樹密，勝襟還負峴亭游。風英百種紛如繡，溪羽千聲巧命儔。遥識使臣興感地，浮雲長映最高樓。
公有長才動縉紳，朝廷不肯棄名臣。高懷空結山中社，遠略今清塞外塵。竹塢未荒溪葉密，菊叢雖舊徑花新。南臺素壁題名處，莫惜麾鐃一駐輪。
二紀便蕃冒主恩，歸來榮感兩驚魂。昌辰盡見羣龍出，急景俱隨駭駟奔。史冊褒賢空汗竹，山丘餘泣已陳根。此身不減靈光殿，遺老班中巋獨存。
漢枌遺産接東陂，舒嘯行吟失舊期。嶺上孤猿驚別久，山中芳草怨歸遲。鮒波希潤寧堪待，龍斷求豐忍自欺。負郭已荒金未佩，天涯浩歎滿隆墀。
最樂乘秋浩氣全，洛臺歸興滿新篇。霞漿不雜甘辛味，廟瑟都遺掩抑弦。崑嶺希珍驚倦鵲，蘭臺清吹飲吟蟬。欲知傳誦人多少，正似三都紙貴年。
壯心銷盡見天機，敢惜功名與世違。拙似潘生難濟用，老于蘧瑗轉知非。多年鷄口慚爭食，自古駑筋愛舉肥。常恐冒榮孤晚節，春來魂夢到柴扉。
春城岑寂早花開，久脫冠梁有薄埃。安邑本緣饑腹累，茂陵非爲富貲來。驚羅晚雀同茅宇，爭席春農伴茗杯。自有忘言記真意，不煩騷客賦銜枚。
歲稔兵厨富酒材，幾槽新溜滴芳醅。秋香自與蘭英合，春色潜依竹葉回。蟹甲佐歡賓斝溢，鴟幐參貢縣郵催。雖非平樂十千斗，願奉康成三百杯。
風蟾成暈露成霜，玉箭添籌怨漏長。四載歸心同騎省，半分仙骨過東陽。驚猿久負排巢客，乘駟誰輕喻蜀郎。掩鼻裁詩多感慨，吟餘星斗轉秋潢。
臨波飛閣迓層飆，溽暑狂酲此併銷。客至自同仙寇御，舟歸不減鄭公樵。雲明別島朝虹飲，月碎前溪夜鯉跳。借問北窗餘興否，羲皇高世一相招。
履道遺坊敞凈廬，昔人曾此賦閒居。園經漢傳揮金罷，石記商賢作礪餘。綠玉千竿多映水，蒼帷雙樹競凌虛。神交不必論年輩，一夕清吟萬境如。
岷峨秀氣入京華，鵬翼摶風勢莫涯。崑玉照人呈美璞，楚蘭芬畹擢新芽。朝廷遷陟先諸彥，閭里光榮在一家。不鄙蒙陽疲病守，肯來同醉岸烏紗。
言路再居無少補，護邊三歲乏微勛。非才自合投閒地，竭節終期報聖君。老去風光流似水，病來世味薄如雲。讀書記一將忘十，少壯誰教不自勤。
寶構沈沈夕霧迷，儒林俊老出分麾。中天祕牒河龍負，上路鳴鐃筰馬馳。香襲寵鞶驚放獸，野連豐芋蔽蹲鴟。潼江肯學淮陽卧，仙液真腴壯壽祺。
右銀仙闥倚雲開，孤客緣何待詔來。一節新恩迂使驛，五花前署隔公台。英游但喜儒紳集，涸使偏驚吏腕催。晝檻寶鵷翔帝竹，夕軒瑶斗掛宮槐。朝無濫吹終逃郭，性有真愚敢望回。雋老裁篇褒意重，遠分江漢濯餘埃。
冰解初分竇，波平便泛舟。岸花紅弔影，沙鴨綠昂頭。
漾漾通仙穴，潺潺入故城。晚來丘壑思，併爲一渠聲。
短綠抽心草，深紅半面花。游魚知底事，跳碎水中霞。
已開臨水徑，自作探花人。岸柳何爲者，都盧欲占春。
橋脚時依樹，階脣便作河。初無心可洗，誰作洗心歌。
何年留妙蹟，真賞日云疏。不遇臨池鑒，誰收壞壁書。
一饑慣食腥腐，三嗅不分臭香。殘質心灰已久，末年鼻壅何傷。
竹圃雲齋謝病還，更將禪號擬香山。詔恩敘舊君何讓，從古英賢不得閒。
催拜連翩鳳詔飛，樂城幽概願相違。高雲出岫雖無意，且待商巖作雨歸。
紫漢回天斗柄橫，蕭蕭羸馬困遄征。南歸晝繡恩偏厚，應有鄉人笑夜行。
紫垣疏舍拂霄霓，官燭臺衾夜境凄。況是顔生無飲分，小齋應免醉如泥。
省戶沈沈奉祕齋，通宵簫唱九天來。如愚默坐將何比，維斗虛名本不材。
鬰鬰舂陵舊帝家，黍離千古此興嗟。蕭王何事爲天子，本愛金吾與麗華。
麗康遺壤亙荒途，白水烟消拱木枯。陌上停驂聊借問，帝鄉今有舊親無。
輕郵千里給臺符，曉月征驂上道初。自比漢儒恩太渥，一生龔勝恨私車。
柳市西頭最遠坊，歸來先掃讀書堂。閒園別有風流意，無限苔花上石牀。
宴坐聊爲適性場，徧開塵篋治縑緗。偷閒須撰齋中錄，道帙儒經各有房。
修篁綠水已成陰，秀柏凌霜盡直尋。今日思人還愛樹，歲寒顔色歲寒心。
退食西軒玩竺墳，鵲爐烟細篆難分。勞生未識心齋理，枉學顔徒不茹葷。
誰取孤根植檻旁，絳跗丹蘤鬭年芳。驚飆莫損亭亭豔，百子先秋未有房。
落霞殘日罷空樓，月挂黄昏破客愁。天上幸無封拜事，誰教蟾影曲如鉤。
九衢橫騖徧驂騑，曉日浮雲萬蓋迷。借問東京朱伯厚，一車何苦日奔馳。
平日少游思郡掾，當年鄧禹志功曹。如何一命聯州刺，更冠靈峰贔屭鼇。
詔版熏芝矞露濃，千齡華旦此親逢。平刑六百叨優秩，已愧琅邪邴曼容。
處世儒宮井臼貧，偶懷銅刻逐觀賓。漢家衒鬻盈千數，却用淄川牧豕人。
城外東風卷落花，更臨春水惜年華。單車刺史無鐃吹，叫殺荒池兩部蛙。
狐尾單衣漢綬長，歸來珍館看啼妝。將軍幸有封侯力，忍使秦宮令太倉。
外戚豪華善意錢，折巾平幘映鳶肩。支期一世惟偷寵，虛秉東京跋扈權。
箕嶺逃堯去不回，沈沈遺甃碧烟開。廉泉讓水猶堪貴，何況曾輕天下來。
室餌初嘗謁帝晨，宮中雞犬亦登真。可憐南面稱孤貴，纔作仙家守厠人。
班葛才華盡冠時，如何褒貶兩參差。八公竝號翀霄客，誰作當年詣吏辭。
二山仙藻鬰紛綸，鴻寶于中祕術新。他日鑄金多不效，餘災翻及獻方人。
隠廬早學蝸牛樣，講肆仍將馬隊鄰。北望烏衣纔一曲，擬携聯簡就書筠。
樓上人驚歲律殘，魯郊齊壘有無間。夕陽高鳥知何意，飛盡青冥不肯還。
田田香葉滿橋陰，鏤玉仙葩照玉潯。應恐天姿太明潔，淺紅微綠護芳心。
咒木成盧非我事，賭牛探炙亦何緣。乘閒欲數紋楸路，借問何如葛稚川。
飛蓋遥聞上鑿龍，白雲蒼靄曉樓鐘。匏瓜訟閣空南望，知到諸天第幾重。
重鑿瓊波弄酒船，翠珉英藻更相鮮。從茲春意無銷歇，長似山陰癸丑年。
昔記神皇駐六龍，橫波簫鼓沸天中。誰知一代繁華意，吹作菰蒲落日風。
藤篋紛披擁蠹筠，日開黄卷代談賓。一經皓首心非悔，枉是無言對斲輪。
上路傳呼萬轂流，羸驂踏月五更愁。城門爭道無因入，始恨車前欠八騶。
曉鑑霜毛亂欲飄，感衰懷壯兩無聊。淵明雅思真高世，也解嘲人插素標。
雨餘春色太匆匆，已有殘英滿地紅。先落後開應定分，一般遲日一般風。
急雨前旬滯客筵，羣葩何事亦翩翩。風長日暖東君醉，無限宮娃失翠鈿。
幾年辭寵解華紳，佛忍莊恬共嗇神。歲晏始知松柏茂，凌雲高節不關春。
芝朮新園御陌東，飄然雲鶴此相從。貴交亦有功成約，林下他年或見容。
崔嵬繒闕倚雲梯，三疊鳴笳引夕鼙。使範雄嚴天意悅，瑞氛斜日紫垣西。
七子高風拂混茫，丹青遺影尚琳琅。山王偶爾兼榮遇，不得延年贈短章。
瀝懇囊封避政均，天恩從欲寵孤臣。回瞻始愧功名地，池有祥鵷閣有麟。
路寢崔嵬敞九筵，相儀曾識帝心虔。漢家山委無窮瑞，盡屬淵雲奏賦年。
奉行漢事稽遺典，陟配周詩講肇禋。一世聲名皆帝力，請君鴻筆剩書筠。
分符懷鑰兩叨榮，公退賓尊恨獨醒。禊洛賞花都未識，歲寒空愛竹青青。
隠几鈴齋咀道腴，洛烟嵩靄徧神都。時時更作書生詠，方信隨何一腐儒。
掉臂論交俗久訛，夫君高意遏頹波。蕣華暮落松凌雪，借問凋芳校幾何。
榮路徘徊力已疲，保全恩惠劇春熙。須知散櫟無庸日，方到羣材搆厦時。
久厠鸞鴻刷羽翰，大都飛意倦須還。周南日夕歸心動，笙月飄風盡有山。
親見仙科唱第時，寵均宣室對神釐。漢臺詔令方深厚，好取名郎作訓辭。
老去勤勤念一丘，已將身世上虛舟。濟川善謔情雖厚，似倚清才惱白頭。
寂寂虛堂一自幽，紺梢蒼葉更臨流。不須重畫滄浪境，一片江天小樣秋。
幾曲春淵逗碧塘，翬檐沙版照波光。多年不浴荀池鳳，戲鶩時時下夕陽。
薛縣高臺已半傾，碧波遺甃自盈盈。池蛙不辨興亡意，猶學當年鼓吹聲。
茅棟山楹抱曲池，孤懷終日此忘歸。生平方寸無機械，庭下羣鷗且莫飛。
春餘池圃似郊村，吏散斜暉半府門。燕雀不知爭底事，啁啾言語到黄昏。
堂下濺濺水欲周，水清烟底見游鯈。主人不是無芳餌，此意從來信直鉤。
靜岸無風斂夕霏，田田香葉滿空地。戲魚未必能知我，我自知魚最樂時。
雨洗神嵩紺黛凝，中天鸞鶴恣飛騰。更憐晚翠知人意，併入東樓第一層。
二典勳華冠號榮，燦然三代繼英聲。如何孟子尊儒術，不肯臨篇信武成。
日日開門避寵呼，舞驂飛蓋共虛徐。昔人枉解痊秦痔，只得君王五乘車。
代故由來足糾紛，高才憂世强云云。太宗不用長沙傅，虛使羣臣謚孝文。
波環潁曲持竿石，雲擁嵩巖鍊藥爐。盡是他年歸隠計，更憑猿鶴作前驅。
解郡西歸疾有痊，洛臺分籍養高賢。逍遥莫道無推重，雲外傳呼拜表天。
暫息塵機不爲年，高風聊借九區傳。周聃漢朔誰能測，且作清時吏隠仙。
筆陣談鋒醉幕天，遥知三俊共周旋。據鞍舊將曾銷髀，不得行間左執鞭。
穀浪如烟曲里深，使旗齋舫此幽尋。不知魚鳥思人否，曾費東山擁鼻吟。
沿緣綠篠無窮岸，縈带香荷幾曲溪。可惜高秋真賞地，夕陽殘月枉平西。
陽郊陪禮忽三年，目想壇觚切絳烟。今夕纖蘿還不動，百神應到紫宮前。
兩扶天御陟圓丘，璧月珠星拂綵旒。誰識從官興感夜，卧聽寒柝宿揚州。
陽律初回七日春，誰將靈品占佳辰。鏤金翦綵空迎福，無奈牛羊已勝人。
鷲宇岧嶢軼翠霏，清秋香火絕塵機。心明更接真空辨，應有天花滿席飛。
香撥檀槽奉客杯，細音餘響碎瓊瑰。只應强作弦中誤，且欲周郎一顧回。
萬里春暉蕩曉空，芳心何處不融融。惟餘兩鬢無情雪，最耐人間解凍風。
偶隨和氣上層臺，河裏風烟已暗開。空說虎牢天地險，不知春色過關來。
梵樓佛火千輪出，漢畤神光百道來。爲報金吾休禁夜，太平簫鼓宴鈞臺。
孝武威靈動百蠻，將軍辛苦到闐顔。儒生未必無長策，枉使匈奴害狄山。
賈傅感傷論表餌，董生推本對春秋。蹶張抵几能爲相，誰序儒家冠九流。
金門高隠宰官身，盡把功名付客塵。慧露真腴內消熱，可煩霞脚一瓶春。
龍銜縹質尊王貢，月滿春規記焙名。此味賞音知有意，不將甘醴作交情。
省訪春叢豔最殊，寄來猶識錦霞舒。名園自寶仙葩種，可是全因勿翦餘。
貢焙僧巖各有名，手封奇品更丁寧。衰翁劇飲雖無分，且喜雲腴伴獨醒。
一匳真茗慰鈴齋，更伴仙卿逸藻來。夜啜曉吟俱絕品，心源何處著塵埃。
高齋新境斷纖塵，曲圃芳畦豫記春。今日且資移樹法，明年應作看花人。
絳豔由來拒早霜，金英自欲應重陽。主人昔意兼新意，併爲寒葩兩種香。
不肯歸休本俗才，癡兒了事太悠哉。勸君抽取文符手，且就凉軒鬭茗來。
袁褚才名自古稀，可嗟高節晚相違。遲行便足爲丞相，枉受黄羅乳母衣。
此路前聞七聖迷，風霾終日暗天涯。心如摇旆頭如葆，却羨枯桑了不知。
晼晚千花已自稀，狂風猶欲挫芳菲。王昌近在牆東住，可惜殘紅取次飛。
小集曾因善敘傳，西州餘藻復盈編。中郎久已成枯骨，爭奈柯亭十六椽。
章街十里瑞霙飛，有客蓬山寓直歸。雙履未穿乘款段，比量東郭是輕肥。
一夕歡娛鳳帳秋，曉天歸駕待瓊輈。銀潢便是東西水，不獨人間有御溝。
紫宙風輕斂夕霏，露華應濕六銖衣。鵲橋貪問經年恨，不覺蛛絲減舊機。
漢家猗殿敞雲屏，青雀西來底有情。席上殘桃猶可種，劉郎爭奈不長生。
蕭蕭墟落暮雲寒，壞曲薪歌浹野歡。何處飯牛歸路遠，一聲辛苦愬漫漫。
白首江湖傳散人，天弢解盡有天真。漢家不惜青蒲費，終爲枚生一裹輪。
八法神毫煥寶題，至今鸞鵲欲驚飛。臨空莫遣流塵晦，幸有仙人拂石衣。
韓邑西南上故原，春林幾處駐行軒。何妨豫卜歸休地，從古三公亦灌園。
耕疇喬木許西偏，嵩潁相望似有緣。更問具茨南復北，那邊堪作種芝田。
粉籜烟膏秀可餐，森森庭際鬭檀欒。誰教節目生皮外，却解虛心保歲寒。
匹馬中衢類斷蓬，疏星殘月共寒空。漢家未給千門鑰，弛鐙牆陰避憲驄。
萬物迎春兔目開，亭亭圓影覆莓苔。孤根信得全身地，可待山中養不材。
楚雀乘春翐翐飛，蒜頭椒目稟生微。風前莫學驚鷗散，堂上人無海客機。
空庭殘雨伴風休，芳樹陰陰晚雀留。無限好枝堪斂翼，不知何事更啁啾。
像閣岧嶢出翠陰，有人憑檻看嵩岑。方袍更語閩天舊，且取歸心付佛心。
檻外風烟洛汝通，賓簪禪毳此相從。主人解選登臨地，數片秋天六六峰。
繚繞西隄接暮雲，半天殘日尚留賓。歸橈直渡無多怖，縱有風波不陷人。
漢家甲令議蠲煩，曹札沈迷擁晝軒。城旦千條紛未舉，始知黄老得名言。
䡾䡾雕甍傍九衢，藻扃無復蕊函書。徘徊尚有飛軒月，不把孤光照碧疏。
放溜輕舠掠晚沙，時時波底碎秋霞。清陰十里堪乘興，疑到江東安道家。
新年城曲坐溪臺，密霰初收晚凍開。無限禽聲兼柳意，欲催春色過湖來。
水華烟態壓回汀，客至無情亦有情。芳草不須緣短夢，一番新綠滿塘生。
閒拂苔磯弄釣輪，幽懷先賞潩灘春。沙鷗似未知余意，驚舞時時錯避人。
一水縈紆蕩夕霏，樵風上下燕參差。斜陽無限滄洲景，可惜山陰興盡歸。
春色東來不待招，烟光已過洛陽橋。如何解盡人間凍，鬢畔霜華轉不消。
洛浦冰消潤韈塵，野禽何處不呼春。柳梢弄色花條軟，已似遥嗤白首人。
一世夔龍集盛期，公槐邦棟聳喬枝。更將出處均天分，荀鳳莊鵬各有池。
曾見青旂上苑回，瑞幡仙萼翦刀催。朝來獨曝茅檐日，且暖蓬心一寸灰。
巖曲孤根爲底來，婆娑生意畫雲開。霜繁露重樛枝落，借問于今材不材。
詰曲山阿冒石梯，聽泉尋竹到招提。憑闌未徧催歸馭，可惜溪西更有溪。
剎剎尋僧駐蓋頻，已聞歸騎趣城闉。巖雲不散溪泉咽，野色幽聲共怨人。
寶闕凌雲宴罷初，紛紛歸騎徧春衢。燈光月彩留清玩，不覺車前甚寵呼。
燕池昔有金丸戲，蟈氏今無牡菊烟。暗水羣鳴聊借問，爲官何似爲私年。
萬數鳴蛙暑雨天，此聲何必問憎憐。周公忍事腸三斗，寄怒猶燒牡菊烟。
唳鶴啼烏隔斗城，喈喈辛苦報朝纓。僦廬不識端門漏，長愧東窗第一聲。
小園烟草接鄰家，桑柘陰陰一徑斜。卧讀陶詩未終卷，又乘微雨去鋤瓜。
歷盡危機歇盡狂，殘年惟有付耕桑。麥秋天氣朝朝變，蠶月人家處處忙。
村南村北鵓鳩聲，刺水新秧漫漫平。行徧天涯千萬里，却從鄰父學春耕。
少年壯氣吞强敵，晚覺丘樊樂事多。駿馬寶刀俱一夢，夕陽閒和飯牛歌。
夢驚單枕拂霜毛，月影初低燭影高。枝上萬禽猶寂寂，寒雞何事獨三號。
勤勤高意念林丘，新買溪園洛水頭。千載聖賢方契會，恐君難作赤松游。
芝廛松塢富煙霞，更接西臺御史家。借問賢人何日聚，定知郎宿映台華。
十畝名園隔世塵，山嵇風義暗相親。只應歲晚凌霜操，併託松篁待主人。
府廨寥寥似野廬，晏眠猶厭閣鈴呼。不知雲夢澤南日，得似富平津北無。
磴道盤紆薄晚雲，天邊疑見斗方春。清風萬里知何意，吹盡華纓漠漠塵。
洛渠西北暮煙來，碧瓦朱軒壓水開。岸曲便容刳木艇，階脣仍作釣魚臺。
金谷蒼茫舊里存，年年芳草怨王孫。游人慎莫尋荒徑，霜露霑衣似淚痕。
新結禪菴當小齋，見山何必上高臺。嵩巖更似知音賞，雨罷先供翠色來。
臘脚春槽細溜香，一杯何幸得君嘗。十年離恨無銷處，且付山公酩酊鄉。
虎眼春波溢宕溝，萬艘銜尾餉中州。控淮引海無窮利，枉是滔滔本濁流。
蜜勺瓊漿薦羽巵，脩門工祝儼相依。蛾眉雜遝無窮樂，澤上迷魂底不歸。
司命湘君各有情，九歌愁苦薦新聲。如何不救沈江禍，枉解堂中許目成。
從古忠賢困佞邪，區區塵冊費長嗟。讒人肉味知何似，豺虎剛嫌汙齒牙。
枉尺由來賤直尋，巧機愁殺漢川陰。莫將三四爲朝暮，虛攪羣狙喜怒心。
嵇阮生平憶共游，此君高節最凌秋。兒童少作并門騎，千畝留封渭水侯。
簇雲絲雨共凄迷，紅日應銜苑樹西。陌上絳塗深幾許，羸驂無錦可障泥。
禿翁無版出無軒，清藻千章愬舊冤。可惜騷人能設問，皇天終不答根源。
仙樓觚闕概雲霓，奕奕威靈擁太禧。海內兵銷無伐國，牡荆閒偃漢宮旗。
蹇産通天百尺臺，歲祠三一羽旗開。卧聞野雉宮前雊，應有神光壇上來。
宮垣寶勢壓靈鼇，䆗窱齋房宿幕高。倦枕不知秋已至，商音半夜入雲璈。
琅蔬瓊屑奉齋場，薜席時飄鵲炷香。永晝不聞賓榻語，併儲真氣助龜腸。
碧篠珍叢北戶陰，時時天籟著風琴。體中癡黠何須判，一夜甘爲洛客吟。
詔恩蠲謁靜朝扉，掀淖都街獨未知。同舍恣成莊蝶夢，可憐臣朔忍朝饑。
出守西周又許田，白頭何幸再朝天。升階子細瞻堯日，不似侏儒夢竈年。
親見烏衣竹馬年，如何便學草樓仙。長安名利非真趣，好趁春膏種玉田。
晝枕高舂體不勤，客來猶復著綸巾。冒榮初牒無三最，寧是朝家予告人。
關外春來亦可憐，平明簫鼓濁河邊。殿門恩澤催幡勝，不預朝簪整八年。
昔迎留守蕭丞相，今哭談經戴侍中。一代高情無覓處，落花殘日九原風。
故郡迎喪匝野悲，柳車丹旐共逶迆。泉塗自古無春色，可惜森森瓊樹枝。
吹律蕤賓動，乘離玉燭明。薦盤荆俗黍，頒餌漢祠羹。
寶軫流薰唱，仙壺永瑞曦。欲知人厲息，天報艾生遲。
寶典靈辰舊，皇居瑞應偏。冰紈能辟暑，絲縷解延年。
宮中命縷千絲合，階下祥蓂五莢芳。漢殿桃枝先作印，楚人蘭葉續爲湯。
天關却暑金爲狄，帝坐禳氛斗轉樞。不似人間傳節物，歲時長作辟兵符。
蕊宮瓊構切昭回，五月嘉辰萬壽杯。舜殿薰風琴裏散，漢閨明月扇中來。
魏井開冰潔，齊宮獻服新。宮門無暑氣，猶許艾爲人。
朱索連葷種，仙繒篆祕符。誰知萬靈貺，先日擁椒塗。
鮮雲瑞旭樓前曉，寶艾芳椒殿裏香。五數已知隨地永，九重更自配天長。
楚筒結糉金盤麗，班箑裁紈玉字輕。琥枕透蚊光不滅，瑶箱乳燕羽初成。
篆桃刻印神圖術，采藥和丹寶笈功。欲驗嘉辰蠲毒處，輕炎不入廣寒宮。
令月辰標午，皇居物效祥。仙蒲九節長，宮樹萬年芳。
越簟輕裁玉，齊紈巧縷冰。宮中雖命節，何處有炎蒸。
漢家宮掖與天連，桃印金刀瑞氣鮮。朱夏雖稱五之日，皇圖自樂萬斯年。
金徒漏永烏猶渴，寶扇風徐雉欲飛。借問人間傳綵縷，何如石上拂仙衣。
紙尾勤勤問姓名，禁林依舊玷華纓。莫驚書錄題臣向，便是當時劉更生。
飛錫眷瑶琴，行行望海陰。香花上都供，猿鳥故巖心。午鉢凝齋劑，晨舟載梵音。庭柯舊桂子，依約半春林。
偶作河梁餞，翻爲池上賓。歸驂不忍駕，新月共留人。
走馬東來冒驛塵，今年重識帝城春。自憐已作衰翁態，苑樹宮花笑殺人。
陳蕃推席偏憂國，孟國囊頭不祭神。一自太官供賽具，皇天無意福忠臣。
枌榆鄉社轉春蹊，坐蔭芳林日欲西。觸袖野花多自舞，避人幽鳥不成啼。
旦夕人語喧，汎舟北城曲。十里望禪剎，飄若塵外躅。是日秋宇高，清輝澹晨旭。林風唱殘蜩，澤稗下饑鵠。野實迎露黄，川蕪傲霜綠。循涯得微徑，捨楫步幽麓。佛寺訝靚深，僧廬互重複。山氣導真想，天香洗煩欲。嗟余秉微尚，丘壑返初服。失計蹈塵囂，虛名玷纓轂。妄排金馬門，謬草紫泥牘。溫省專慎辭，中階佐調餗。器偏固自傾，綆短良難續。何言一麾出，尚參九州牧。恩深無後疵，顔靦有餘恧。孔訓懲憚改，羲爻許頻復。朅來清凈區，冀脫泥塗辱。醉象或可調，藩羝悔前觸。萬緣自我空，至道非外勗。聊謹三載期，吾得事棲伏。
軒野龍催馭，堯宮鶴厭寒。
草平天一色，風暖燕雙高。
羽毛丹穴種，頭角玉麟兒。
積高人上雍，昭配禮從周。
花寒陰鶴警，霜草腐螢疏。
露夕梨津飽，霜天蟹甲肥。
筒分細細泉。
竹塢度鐘聲。
青牛恃力狂挨樹。
冰萼瓊華次第開。
詩題：莊獻太后哀輓應制二首首句（全詩）：其一：寶慈垂母訓，一紀御淨除。地有占沙舊，天仍補石餘。軒星淪夕緯，翟輅去宸居。異日金縢啟，方知復辟書其二：肝仄身無撣，寒暄疾有加。災生織女□，魂斷濯龍車。廞翣浮辰旭，邊簫咽螟霞。唯留長樂注，刊美在皇家。
詩題：莊惠太后挽歌應制二首首句（全詩）：其一：媯幄柔明訓，堯闈保護賢。別居長樂寢，讓給水衡錢。謹疾方加膳，收神亟去仙。宸襟增服紀，追報煥終天。其二：昔帝推嬪則，吾君頼母慈。陪陵漢家葬，異室箇宮祠。露暗星軒隠，天愁月御移。翟車參享路，無復廟中期。
詩題：送梵才大師歸天台首句（全詩）：玉宇重來訪舊游。
詩題：予自到嶺外居嵐瘴中未嘗不以先死對治人人見其浩然若有所得者今歲在海外遇寒食困發家書想望松楸不能自理偶成此詩示兒子首句（全詩）：春日自明霽按：末句作詩示阿張，有注云：阿張，孟堅小字。
詩題：四月昌州奏聖祖殿下生芝草一本四莖及面有紅光如悅懌之狀首句（全詩）：昌之遠地凝和氣。
燕退朝事希，鳴騶出雲閣。近遊速朋彥，名園接闉郭。幽芳尚閒整，新樾已清漠。歡談一坐傾，遞飲百分涸。我亦醒而狂，遵溪縱行樂。晚駕方惜歸，正巾墜香萼。
每讀梁公傳，青編日屢開。神交慕英烈，自喜見雲來。一命須朝祿，連章薦楚材。凡昇黄綬秩，世代乃身媒。
景純過官舍，走馬不曾下。驀地趁朝歸，便遭官長駡。
襄陽南出大路奔，小山曰峴名特尊。山形卑墮不峻極，屹若巨首臨江濆。大山半空不成霍，絕水闕左非其亹。砠巔贔屭戴危石，箕踞曼衍羅芳蓀。漢流長騖濱其足，東望瀰迆皆平原。槎頭下瞰罟罶集，蔡洲近眺田園蕃。何物茲山匪秀出，得使今古聞聽喧。自昔羊公好登覽，山名直爲賢者存。鹿門望楚鎮區境，鳳林冠蓋延山樊。丹巖翠壁互幽勝，日月虧蔽煙嵐屯。公胡遺彼而樂此，談者未始聊診論。吾謂聖達意超豁，高覽便欲周乾坤。孔登泰山小天下，阮升廣武歎豎昏。會稽探穴禹書出，之罘望海雲濤翻。此中風景亦虛遠，極目見盡江山源。東吳未定勞機策，置酒嘯詠紓憂煩。數顧潤甫恤躬後，誓將百歲游清魂。對公盛德與山永，正唯湛輩如公言。今茲去公僅千載，凜然英氣猶軒軒。我來追古一長息，舊迹廢毀成悲吞。民豪占山童其木，嘉植不得容本根。利取薪蘇積稛絭，粥之陶瓬供燒燔。羊公無廟忽不祀，但縱淫鬼歆牲蘩。中庭有碑即墮淚，至今觀者懷仁恩。於民何誅不足問，非民忘德由官惛。下教邑里復祠宇，敘諸祭典躋之元。思仁愛樹恭所茇，禁止樵伐修壖垣。且欲王命得守固，謄言狀事馳九閽。書聞天子蒙報可，金石款刻垂後昆。使民永念古遺愛，勖爾風化常丕敦。
無正文。
槐杪青蟲縋夕陽。
詩題：贈日本國僧首句：滄波泛瓶錫。
佳城鬰鬰頹寒煙，孤雛乳兔號荒阡。夜卧北斗寒挂枕，木落霜拱雁連天。浮雲西去伴落日，行客東盡隨長川。乾坤未死吾尚在，肯與蟪蛄論大年。
洞庭葉下凉颼颼，凍天頑白凝不流。圓月擬缺不忍缺，輕露欲浮終未浮。憶吹朱籟鳳軿上，更采紫芝雲嶠陬。玉樓天半幾千尺，珠樹玲瓏懸上頭。
高林風怒雨聲黑，小閣燈背人語闌。誰知雲外月高照，定是葉間鶑最寒。時覺急飄愁未已，似聞徐滴喜初翻。驪駒北首榆關路，天晴煙樹沙磧寬。
道之不行乘桴浮，赴河蹈海成今遊。春歸應到嶺北樹，日出先照天南樓。
羣山南走失所往，百川東逝茲其窮。天低水國疑將壓，人過月塘愁欲空。
莎青石細淺見底，天空雲淡無一毫。波間圓月照不動，海上清風來最高。
植蕉低簷前，雙叢對含雨。葉間求丹心，一日視百腑。胸中數寸赤，不惜爲君吐。心盡腹亦空，況復霜雪苦。非無後凋意，柔脆不足禦。
秋風吹白雲，觸處自何谷。初猶半洞門，欻出遍巖腹。零落依水湄，片段掛枯木。餘影透微白，滅跡混空綠。煙蘿自蘙密，島溆徒縈曲。安知蒼梧野，下覆猿鳥哭。誰能久徘徊，返顧視黄鵠。
月出高樹枝，影動酒樽處。樹深月色薄，稍以燈火助。主人喜我過，斟酌亦云屢。於時幸無累，所談非近務。凉風自遠至，清景淡吾慮。方期西山秋，歷覽陪杖屨。
歸騎翩翩去路賒，鬰蔥佳氣望天涯。艱危劍閣三千里，惠愛刀州十萬家。龍尾道邊瞻日彩，鹿頭關外別春華。金明扈從宸遊處，休憶連年泛浣花。
再任坤維報政成，紫泥恩詔下神京。摇鞭有客添歸興，折柳何人不愴情。杜宇江山經鳥道，海棠池館憶龜城。尊前執手難收淚，投分從來比弟兄。
卧龍東嶺冠雲霞，亭面谿流對若耶。秋霽獨先初夜月，春陰見盡滿城花。疏篁遶檻棲寒雀，喬木依簷泊暮鴉。紅燭未殘賓已醉，倚風歌管到人家。
郡閣高檐半納雲，危欄徙倚惜芳辰。澄潮疊嶂新經雨，啼鳥開花各爲春。案有牋毫難賦景，席無歌管懶邀賓。自憐莫厭登臨數，即是葵丘代戍人。
乘興訪遺基，扁舟宿煙渚。水凈寫天形，山空答人語。風篁自成韵，霜葉紛如雨。寒亭暮響清，饑猿夜啼苦。疑將洞府接，似與人寰阻。不羨重城中，喧喧聽笳鼓。
古寺依山起，幽軒對竹開。翠陰當晝合，凉氣逼人來。夜影疏排月，秋鞭瘦竹苔。雙旌容託乘，此地舉茶杯。
故山蘿蔓鎖雲扉，幾夕扁舟已夢歸。蓮社招賢移歲月，芝巖編句滿珠璣。金刀擁雪新彫鬢，香祴欺蘭舊賜衣。後夜吳門對霜月，懷師餘意在琴徽。
邑境人歌令尹賢，構亭裁址俯清漣。風高送目帆侵日，秋霽凭闌水接天。越茗似雲邀客試，吳蓴如線佐庖鮮。政餘授館多投轄，費盡公田種秫錢。
曦輪獵野枯杉松，火焚泰華雲如峰。天地爐中赤煙起，江湖喣沫烹魚龍。生獰渴獸脣焦斷，峻翮無聲落晴漢。饑民逃生不逃熱，血迸背皮流若汗。玉宇清宮徹羅綺，渴嚼冰壺森貝齒。炎風隔斷真珠簾，池口金龍吐寒水。象牀珍簟凝流波，瓊樓待月微酣歌。王孫晝夜縱娛樂，不知苦熱還如何。
兔魄侵階夜三刻，蜀錦堆香花院窄。風動簾旌玳瑁寒，露垂蟲網珍珠白。美人匝席羅弦管，綺幄雲屏爐麝暖。只恐金壺漏水空，不怕鸞觴琥珀滿。勸君莫負秉燭遊，曾見古人傷晝短。
高蹈遺塵蛻，含華傲素園。璜溪頻下釣，蕙帳不驚猿。養浩時清嘯，忘機只寓言。幾回生蝶翅，明月在西軒。
短亭祖帳接平川，柳拂回波繫畫船。漸向落暉分繡袖，忍聽離曲怨鵾弦。雲連稽嶺應懷古，路近花源好訪仙。那更憑高望天際，江堤煙重草綿綿。
星河耿耿寒煙浮，白龍銜月臨霜樓。誰家砧弄細腰杵，一聲擣破江城秋。雙桐老翠墮金井，高低冷逐西風緊。靜如秋籟暗穿雲，天半驚鴻斷斜影。哀音散落愁人耳，何處離情先喚起。長信宮中葉滿階，洞庭湖上波平水。萬里征夫眠未成，摇風擣月何丁丁。楚關秦嶺有歸客，一枕夜長無限情。
去謁吾君遇太平，太平明主重南能。不關名利真開士，却返林泉伴野僧。御賜白金爲長物，身歸青嶂策枯藤。只應待到天台日，齋炷檀烟定有燈。
光武休戈詔子陵，高臺時暫別煙汀。當時四海皆臣妾，獨有先生占客星。
雲峰千仞對吾廬，洞古名新郡守書。須信神靈知受賜，先興霖雨遠隨車。
天開八葉蓮花峰，神龜引子巢其中。千年皮骨老化石，玉色不與凡工同。
尋幽碧落外，此境真洞天。乳竇穿碧澗，葆樹蒙塞煙。迹與氛𡏖絕，身亡名利纏。日暮嬾回首，遲拍洪崖肩。
舊駐東方騎，因題北牖名。來須風作御，去認斗爲城。日氣晚方到，雲收寒易生。予心匪游衍，拱北振華纓。
禽貴羽毛潔，地憐巖壑幽。名非華陰凍，景似秀林秋。不睹音塵繼，空驚歲月遒。何如潁川鳳，千古冠緹油。
峭徑入蒼烟，他山盡一拳。上盤朱鳥翼，中寓漆園仙。清可携壺賞，凉堪拂石眠。九疑生接境，曾此按薰弦。
險絕信天開，春蘿蔭古苔。不愁雲影閉，先得日光來。片石充棋局，凉坡遞酒杯。東風偏著意，草木爛成堆。
地應連海眼，終古蓄寒泉。四列青蒼壁，雙開菡萏蓮。已嗟真賞去，猶訝昔香傳。未媿東林下，霜葩社衆賢。
塵寰雖未遠，顥氣覺偏滋。日落鳥歸去，秋高風勁時。吟餘下天籟，坐久凜冰肌。信是棲幽境，凉蟾照履綦。
寬踰城闕峻瑶魁，萬壑吟風四壁苔。不獨雲霞可招隠，溪流常送落花來。
天下名山數南國，峴首首推襄漢域。前年假節使湖外，道出銅鞮一攀陟。檀溪西下烟雨繁，夢澤南迴雲霧織。絕壁頹巖畫障開，陽林雜蘤天光逼。飄然不減京臺樂，城闕弦歌野耕植。借問人心誰見思，雲來遠庇羊公德。乃知仁愛與山俱，奚用沈碑衒金刻。追詢耆舊訪祠宇，遲拜丹青紀聰直。佛藍神館鬰相望，獨此寂寥遺肸飾。欒公燕國戚藩佐，朱邑桐鄉嗇夫職。居民立社中詔嘉，撫舊勸來區淑慝。指期還臺首章奏，立使閟宮膋血食。半途得郡旋治中，迴睇鳳林空太息。仙郎作鎮未朞月，起廢補亡罄心力。凡予所欲塵黈聰，文符一一條其極。庚桑畏壘既禋薦，魯國靈光亦顛踣。由晉至今更幾秋，隼畫干旟熊伏軾。但矜□□□形勝，誰祀賢人思物色。公當□□乃□□，只□徊翔預倫□。漢波平遠山巍然，共仰羊王譽充□。
龍卧山形滴翠微，翬飛閣勢搆空危。六鼇不是湖中蟄，一島疑從海上移。屏障牋毫吟詠處，神仙羅綺燕遊時。自慚爲吏非香案，又躡雲梯從使麾。
竟夕雨聲寒，黎明日氣暄。峰巒添積潤，谿澗漲新痕。鐘鼓連三寺，杉松共一邨。不須遊賞徧，麗句滿清軒。
世稱幽景屬金仙，若是精藍豈妄傳。澗湧雙泉雷出地，山圍四面管窺天。唐僧手澤神毫健，梁帝宸恩寶器妍。今日喜償平昔志，更逢閩客此安禪。
欲遊城郭應難遍，每訪湖山亦自勞。坐致眼前無限景，僧房寄處蕺峰高。
別開洞壑翠微齊，蘿薜雲深路轉迷。一榻繁陰炎掃午，六秋巖畔足幽棲。
竹石寒相倚，雲窗曉共開。閑身方外去，幽意靜中來。墜響風隨籜，移陰日上苔。遲留秋更夜，待月露盈杯。
易立泰山石，難枯上林柳。
詩題：題竹閣首句：僧閣倚寒竹。
殿宇時聞燕雀喧，虛庭盡日少人行。孤吟獨坐情何限，時喜風傳中鵠聲。
何事化工情愈重，偏教此卉大妖妍。王孫欲種無餘地，顔巷安貧欠買錢。曉檻競開香世界，夜闌誰結醉因緣。須知村落桑耘處，田叟饑耕婦不眠。
碧睛蠻婢頭蒙布，黑面胡兒耳带環。幾處樓臺皆枕水，四周城郭半圍山。
鳴鳳相邀覽德輝，松蘿從此與心違。孤峰萬仞月正照，古屋數間人未歸。欲助唐虞開有道，深慚巢許勸忘機。明朝又引輕帆去，紫朮年年空自肥。
金商肅肅淬龍淵，白曉揮開東北天。天孫引下翡翠煙，層層堆列參井邊。便於裸壤蟠危巔，城雉岧嶢暗接連。地祇欲誇融結權，蘚花斸破蟄蟲遷。皮刳骨露判混元，一支一節相貫穿。洞庭波浪徹底乾，驅來不用暴秦鞭。大者臲尯下騰騫，尊卑序立鴻雁聯。欲覲曜寶禮法專，貘豹甝虎競差肩。稟命踧蹜未敢前，精神張王腰攣拳。霸臣納土窮海堧，怪狀埋沒幾百年。中和有美既爭先，磷磷丹漆排雕椽。太守擇之繼曩賢，念此嵌空清且堅。遽於峭絕創墀軒，名之以介非徒然。介是長男變初世，六二爻辭藴深祕。重門待暴乃其卦，未兆未萌堪畏避。公性中正仍盡瘁，悔吝何憂憂道義。道義興行皇綱備，乃是擇之之本志。平湖巨浸六幕寬，此時非獨圖宴憙。暑月芙蓉秋月濤，截斷風光千百里。鵬雲沆瀣南北透，離朱瞪目曠傾耳。料公豈戀葦苕地，才業施爲自茲始。或借前筯或赤箠，式遏蠻戎順文軌。炎上潤下火兼水，無燥無烈無圮毀。張衡巧製塵灰纍，八虬困睡金丸止。勸公速爲蒼生起，起輔垂裳聖天子。永永勳庸輝信史，此亭萬古鎮星紀。
南屏高瞰府城西，畫舸千艘共醉迷。四柱臺邊煙是幕，百花橋畔葑連隄。龍檀咽路迎輿隼，綺繡登山汙粉題。暮色沈沈郛郭閉，寶燈輝映梵天低。
尋遊心緒忍闌珊，高處重登始是觀。晚吹劃開三面碧，晨曦收住一天寒。南屏洞戶蘿陰合，東極鼇峰雪浪漫。遠近聲形窮不得，離朱師曠漫凭欄。
澄霽無涯混一區，似開塵網到華胥。圖抨水墨煙昏處，國占清凉月上初。雲夢澤寬城邑遠，華嚴川好酒胥疏。祇期擺脫名韁了，來約真仙傍此居。
春雲片片揭新綿。
醜却天下美人面，正得世間君子心。
階上腥臊堆蜆子，口中濃血吐檳榔。
風腥蠻市合，日上瘴雲紅。
郭京楊式劉無忌，皆在東南卧白雲。
去年三月洛城遊，今日尋春到鳳州。欲托雙魚附歸信，嘉陵江水不東流。
羨子幽棲地，空山十月天。清簷朝飯後，寒壁夜深禪。霜樹留殘果，冰崖斷舊泉。劉雷好爲社，邑客有誰賢。
外臺富園池，茲焉甲西南。異花間棠梅，良木森楩楠。飄飄壺中仙，亹亹物外談。聯毫賦詩題，刻石留翠龕。
華堂殿方池，雅名題玉谿。南榮翠樾陰，北望花島低。時聞細泉鳴，間或幽鳥啼。深宜世外人，冥坐窺天倪。
金穀計浩穰，山水志契闊。晴空倚危樓，快對西山雪。胸中浩氣充，物外囂塵絕。無事坐清吟，遠岫窗中列。
高軒瞰方池，澄波隔瑣窗。中島植奇花，鮮逾濯錦江。水府集羣仙，紅雲罩翠幢。畫圖入禁庭，榮耀知無雙。
俗流嗜喧卑，世才務高潔。築臺僅踰尋，清夜延明月。四垂天幕低，千里蟾光發。美人□□才，裁賦何清絕。
森森棟梁材，駢空翥鸞鳳。危亭搆其間，曾不礙梁棟。檐陰織翠紋，砌溜諧清弄。攤飯宜晝眠，一枕華胥夢。
回環引細泉，泉聲漱檐底。美哉知者心，清通樂流水。琤琮戛鳴球，淅瀝泛綠綺。塵慮無由得，何須洗雙耳。
結茅作禪菴，不卑亦不廣。地占官府雄，盤基才袤丈。几席供燕閒，松筠助蕭爽。座有逍遥公，虛中息塵想。
小閣聯雪峰，憑欄憙幽玩。紅接海棠洲，綠對篔簹岸。有時開罇罍，波影侵几案。何須架長虹，然後沖霄漢。
蕭森玉谿南，小亭屹相向。使華雙軺車，禪境二方丈。固將物理齊，室隘志自廣。松竹周四簷，足以備幽賞。
衰病自憐無酒趣，塵容猶頼有詩情。
孰順其祀，明明天子。天子謙讓，詔羣臣其議。惟章獻、章懿，遂祔先帝。宜索而典，而古而今。順考攸宜，慰我孝心。羣臣稽首，不遠厥成。伊先猷是程，伊大孝是經。匪祥符孰從，則莫我京。三代廟寢，止一帝后。漢制已遷，儒臣罔究。禮缺不稱，因樸趨陋。親靡祔尊，神挈斯祐。帝曰俞哉，予奉二慈。匪曰無典，實成訓是依。促灼爾龜，爰蕝爾儀。琢金追玉，昭款信辭。不敢先後，惟以順躋。孟冬十月，大饗其時。朕不憚勤，于庭遣之。吉日辛酉，帝自文德。至于大慶，奉寶授冊。永懷劬勞，孝貫天極。虞賓在位，百官承式。顯顯太歲，惟冊寶是將。和鸞有容，龍旗孔揚。既至于廟，是承是告。奉遷后主，合侑文考。有主則止，有匹得行。遂旅豆籩，以及芼牲。明水太羹，有飶有澄。鼓鐘欽欽，鼓瑟鼓琴。考悅妣安，蠲我德音。德音惟何，帝受純嘏。不專斯饗，用赦天下。開釋罪辜，賜逮九軍。一人作孝，庶邦蒙仁。禮非天作，托始于聖。聖克正始，萬世攸定。作述交善，神人胥慶。天謂皇帝，既付所覆。帝克孝治，奉親以侑。其收丕祺，蕃衍後昆。萬有億年，繼繼存存。
彼嶽惟崧，天作其神。嗣生我公，我公斤斤。嘉猷矢陳，柄國之均。帝親命之，纂成前人。不顯其道，惟申是保。
公邁厥德，祗祗翼翼。柔嘉而直，模我彝倫。揉我方國，施于夷貊。百度是毗，庶績允熙。罔敢不恪，惟公是若。
帝詔執事，徹申土疆，衍沃腴良。賦輿溱溱，莫樂于申。昔在四岳，佑堯象禹，爲國心膂。受民作邦，于今以光。
帝告于公，紹胥爾宇。憲是文武，如申如甫，爲周之輔。誕錫爾祉，惟申甫是似。乘車錯衡，淑施英英，式遄其榮。
公拜稽首，敢揚王休。祈天之久，爲天子萬壽。彼嶽磐磐，松柏丸丸，公福祿實蕃。有崇而岡，有大而陵，公壽考是承。
許麗而康，岳孫奠之。曰公之屏，實維似之。公徒增增，朱綅綠縢。不戁不驚，鉤膺鏤錫。稱娖顔行，噦焉綏章。總我列侯，式時南疆。
公之相攸，孔樂于許。其原膴膴，其川訏訏。有芃禾麻，有京稷黍。藪焉麋麕，渚焉魴鱮。有李有桃，有柘有檀。樹我之園，令居則安。
公視于庭，師兵翼翼，孔武有力。公適于府，陪卿髦士，罔不就緒。公宴于堂，嘉賓我從。琴瑟鼓鐘，或揳或摐。靜好鏗鏘，萬舞有容。
左拂其殽，炰鼈燔羔，給鮮于庖。右烹其蔌，筍菭蒲葅，柔嘉惟馥。旨酒且多，其飲溫克。攝爾攸儀，侑公宴嬉。俾胖而樂，俾艾而耆。
明明天子，股肱一體。于蕃于宣，邦人咸喜。主芣之山，浚{氵冀}之渠。弗童而材，弗竭而漁。皇惠斯人，俾公焉依。公報其成，帝曰還歸。
省舍諸吏休，前軒成獨步。月色凈牟首，星痕隠溫樹。稍聽班馬鳴，猶見昏鴉度。索居易興感，幽抱邈誰晤。自問遊落姿，胡攖文墨務。企歡無剩娛，即事有盈慮。遠寄江海心，冷風儻能御。
日稷城陰生，塵露稍云歇。密樹抱烟沈，高禽映天沒。外物既不擾，清機亦徐發。何意羲皇風，吹我襟袖末。少駐北堂陲，娟娟待明月。
昔承上庠乏，蒔竹北堂軒。飭吏勤浸灌，冉冉榮孤根。日晏到官下，對賞忘塵喧。海月影宵戺，天風籟晨顛。去年主人斥，負謗爲淮藩。後來異好尚，欲諉不敢宣。何幸覯時哲，乃加封殖恩。千里走書驛，語竹遥相存。不才好冷局，異日期歸旋。千萬屏剪伐，勿令孤願言。
盛夏挾驕陽，于以搆炎熯。歊塵坌天蓋，烈御煽雲漢。稻穎茁然秀，涸流不勝灌。田畯卹歲功，釋耒共愁歎。太守忝農使，閉閣重慚惋。曾是謬政綱，曾是濫囚犴。一食三失匕，冀亦思過半。馳祝訴羣望，願以身塞譴。先帝隠民癠，致和格靈變。圖龍著繪法，令甲布州縣。愚計不知出，奉行安敢慢。外日築層壇，丙夜封舒雁。奉匜再三跪，信辭靡虛薦。幸勿爲龍羞，敢不報神眷。翼日耿弗寐，徂野視宵奠。幽血粲靜蠲，執事便傳讚。薄誠蒙昭享，距躍私自忭。回車未及稅，雲油默焉徧。窮海遂涔涔，籠山茲漫漫。旱麓衆卉蘇，焦原暍氛散。寸苗蔚如揠，新波鱗欲渙。何意一溉窘，有望千箱衍。揆予乏嘉績，聖詔仰成憲。恤祀神罔恫，昏作人胥勸。抒藻拙言詞，竊用慰羣掾。
仲春告言歸，道次古長葛。水窮既舍舟，僕具始脂轄。南登高原望，天宇莽庨豁。溱{氵冀}澹無波，芣騩森相軋。春鳩日夜鳴，陽膏淺深達。田畯挈壺漿，稚子勤襫襏。驅牛灑先稑，趣車載輸秸。郊柘色欣欣，梢溝流活活。縣官恩澤美，農節未嘗奪。賢牧謹詔書，民隠罔遺察。射蠲贅聚勞，賦檢誅求猾。我亦占一廛，聞茲慰饑渴。矢詩雖不多，要附許風末。
解龜淮陽區，浮鷁暮春月。州民擁前道，重爲使君別。尊酒却略跪，絲管參差發。共謂君此行，寵命煥朝節。進伏丹泥戺，勉之奮芳烈。使君慚且嗟，處躬素衷拙。雖爾荷賜環，安敢冀榮轍。頓首謝上畢，行當避時傑。願移邦人愛，孤根保勿伐。
東譙已自高，復此構層宇。誰謂淮南遠，風物美無度。飛岑納晝碧，流月遺宵素。揆予乏仙氣，樓居庶可慕。
堂皇敞而華，簷牙照池水。鈿葉矗新團，玉莩粲繁蘤。游鱗竟潑潑，幽石仍齒齒。寄言採秋芳，何必涉江涘。
涉園憇何處，道左蔭華榱。幽尋乏朋往，勝晤徒自知。文禽弄不歇，惠風至無期。含情重徙倚，物色到霞霏。
使君班春還，于焉衎吾屬。四阿住翬棘，聊以便凉燠。棟表飛雲逝，題端邀月宿。無德與斯人，式宴良自恧。
蘭菊被秋坂，危宇冠層巔。雜樹自隠日，脩條爭刺天。石斜苔附秀，樛窮蔓倒懸。擷英欲誰遺，佇立徒娟娟。
昔人有機心，鷗鳥舞不下。太守心異昔，寒灰與時化。爾既不我猜，余亦無爾詐。隨波以全軀，于茲伴多暇。
肇允締層宇，岧岧少城隈。憑軒肄師孑，中坐合賓罍。白日披霞上，蒼山障霧回。眷言西北道，吾師安在哉。
嘗聞淮南王，雞犬從此去。至今山頭石，馬跡尚有處。使臣辭從官，終日絕塵慮。望望雲漢間，想見賓天馭。
煙篠環曲隄，飛軒俯幽渚。水容靜可鑒，倒見城頭樹。青蒲矗爾秀，白鳥瞥然去。勝晤與時新，遂歌奚能敘。
童童挺十尋，一蓋摩空綠。斜月礙枝回，凉烟附葉宿。拙斧無妄加，要經匠者目。
虺蔓相結蟠，虬梢互回屈。紛若未契繩，繁如已綸綍。峭格外團陰，尤堪庇炎日。
紺實紛纍纍，柔柯緩若若。葉以代新陳，花仍開續落。味雖不常御，香能破酲惡。
哆熾風葉張，囷皴雨皮厚。叢橑列蓋端，攢旄注旗首。物以希見珍，材緣怪志醜。
有果産西裔，作花凌蚤寒。樹繁碧玉葉，柯疊黄金丸。上都不可寄，咀味獨長歎。
塞垣八月暮，百卉已凄然。沙驚甌脫路，霧暗單于天。衛霍始開府，辛趙數屯邊。鏖霜奔金戟，攢月駛飛鋋。彫弧六鈞勁，犀札七重穿。一戰薄澣海，再討窮祁連。露布報天子，稱觴壽萬年。
茂氣遍春逵，結客並游軫。勝踐屬園墟，歡言駐騶引。跼情適野豁，遠目向天盡。林馥樹纔花，町疏篁未筍。飲來無留釂，嘲往有餘囅。耳熱謝時人，戚戚良可憫。
一不堪，性嗜日高寢。疊鼓震餘夢，星毛欹倦枕。冠劍朝已盈，當關視門闖。
二不堪，草野樂垂釣。潑潑錦鱗游，潑潑翠竿掉。夕負槁桐還，行吟面煙徼。
三不堪，坐痹不得摇。湯沐乏薰濯，蟣蝨喜爬搔。俯惕板在手，回慚綬結腰。
四不堪，不喜謝書疏。正無刀筆能，拙作餐飯句。自勉信非長，愆酬亦逢怒。
五不堪，未始臨喪弔。倍重秦失號，禮譏老聾笑。勉順當世情，爲哀損真妙。
六不堪，不樂俗人共。聒聒沸蟈集，紛紛臭孥衆。怒遷多市色，禮煩方聚訟。
七不堪，束紳對文案。吏若鳬鴨趨，文驚朱墨抏。自襮安所能，深心託蕭散。
望郎東南秀，奯然悟真理。身雖宰官身，子即諸佛子。畫諾閣鈴下，塵慮未嘗滓。成金不復礦，見月詎存指。東道整朝珂，西亭摻離襼。無用樂山林，山林即朝市。
剉蘗染新蘤，插鈿成密房。仙人文玉字，宮女道家妝。聞說蕊間露，能令肌骨香。
子牟懷魏闕，陳咸思帝城。他鄉豈不美，吾土樂所生。況復撫凋節，憑高懷上京。山川不可見，葱鬰凝神縣。紫氣抱關迴，玉斗侵城轉。負羽長楊獵，撞鐘平樂宴。高冠照華蟬，英俊皆比肩。朝奏主父牘，夜召賈生賢。五侯交薦幣，諸公亟爲言。我生流離極，十年悲去國。葉願洛陽飛，魚寧武昌食。當棄關下符，一對危言策。
之子被尉薦，走馬赴關西。西人待賢相，撫育庶有宜。羌羶汙右鄙，秦隴含創痍。健將貪屯聚，砦柵猶鱗差。四年結不解，糧餉先自疲。兵分勢已弱，賊入縱橫馳。營陣訖不立，安得張吾師。比來守禦計，尚復紛相訾。子今位苦下，何由能奮奇。悉力字羸瘼，姑守簿書期。
驚風吹客夢，西落劍南天。自問何爲爾，官牒見嬰纏。遽傳非久舍，黎明徒御喧。俯輪千仞底，仰轡百尋巔。憑高一以眺，野氣正蒼然。崖奔仆僵樹，湍躁啼荒泉。羈禽易去木，奔麕不擇阡。撫物重增嘆，去邦邈以綿。何爲久行役，坐使歡心捐。
使者艤行舟，是行及凄序。祖帳俯平沙，從騎羅前渚。一進酒惟醴，再進魴及鱮。遠客已少悰，況將暌宴語。勁風自薄林，寒流稍分浦。訟矢久已閒，農坻矧就緒。歲晏亟言旋，無爲負延佇。
案部聊北征，肅舲復東下。江溜澹泱泱，檣烏紛雅雅。離醑不餘杯，征棹亟沿洄。遠岫隨時見，幽花無候開。清氛霽平陸，林艿信重複。僰路繚山顔，駹田耨巖腹。屬此屢豐期，仍當省斂時。擊壤係途樂，餘糧尋畝棲。嘉陽信嘉處，時與賞心遇。霽樹抱空輪，寒濤下翔鷺。還轅眷仲秋，秋序日方遒。歸諾果無負，遲子臨江樓。
有客款我廬，念我衰暮齒。自言上真書，有藥名不死。黄金乃能化，白髮安足治。謂我刀圭餘，已足度年紀。驅還扶桑面，黄昏付蒙氾。主人詭謝客，吾生本塵滓。少來誦詩書，不識怪神理。驚聞河漢言，浩然弗知涘。今也病未能，異日從吾子。
金爐焚蕙荃，香播蕙已灰。郁馥誠可貴，無乃爲蕙災。上瓦編翠烟，下礎挺沈質。所用不必同，相濟成宮室。
樂羊振歸旅，光艷充國都。矜心激盛氣，奮若長虹舒。君王勞軍罷，爲出一篋書。避席再拜跪，功非臣所圖。不待一盈篋，寸書已有餘。成功在主君，斯語不可誣。
瑶楮鏤空濛，冰紈捲重疊。寒光欲衝斗，迴秀難藏葉。誰碎辟邪香，氤氳飛作蝶。
衣冠昔奔波，晉社亦中徙。水府擁宮闕，六姓傳劍璽。名卿入理窟，黔首多兵死。真人剗墉障，六合如平砥。三山屹不化，城郭無形似。冥冥桑麻村，殘鋒出耘耔。前朝絕遺老，故事稽野史。我頃爲中山，蠲租案田水。刳木枕波濤，礲刀伐荆杞。叢祠及荒壠，幽處無不履。車停客登席，酒盡詩在紙。游深造遐邃，語苦出奇詭。投囊凡幾時，蓬塵失料理。劉侯見之笑，謂此那可毀。濡毫請揮灑，買石親鎸紀。嗟予政理疏，無德行嵔壘。編民願尸祝，有愧庚桑子。惟茲楚客謠，可以傳下里。何時見椎擊，斷仆清江尾。
僕本草茅人，守植自有素。偶與力運偕，牽絲及榮路。矢將保獨行，安敢邀詭遇。朝躋綠霧閣，夕舍金馬署。鷃志屈鴻翼，珉質謝瑶圃。內省實空虛，焉得久留處。悟非不必老，斑領況云屢。竟獲一麾來，果此避賢趣。載以朱轓車，佩以銀符兔。君寵寄華冕，癯醜不成惡。淮郡梁楚交，刀筆紛民務。粗欲逃官責，何暇收民譽。平生覯宗工，亟爲拯淪誤。慚負知己言，遂貽越鄉慮。何圖霄與泥，肯問簪與屨。辛勤風波事，尺牘奚能訴。代馬愁南嘶，鷓鴣憎北翥。所戀明主恩，未理歸田馭。
唐昌觀中樹，曾降九天人。鑾駕久何許，雪英如舊春。豈無遺佩者，來效捧心顰。
僕本寒鄉士，始願託田隴。偶與亨會并，遂竊空名寵。黌胄信清閒，文書無倥傯。牽絲玷外舉，挾冊陪春誦。縹帙芸葉香，清池璧流壅。雖均五能知，猶冀三陌踊。有志慕孤直，多言畏奇中。往往犯怒狙，時時遭嚇鳳。脅肩方病畦，洗足幾成湩。言充衛士爨，賦蓋吳人甕。但望不汝瑕，安能賈予勇。叢雲屬帝辰，烝油樂賢共。前追三代風，旁鼓天下動。方正召華郤，賢良命晁董。務擢平津對，無罪賈生慟。裒然羣儁來，燦若春葩縱。咨予苦澀訥，望風猶陰拱。愁多目似蒿，疾久带移孔。直慮醒而狂，遂同微且尰。三千御上方，八九吞雲夢。訂正清廟詩，白罷旅獒貢。夫寧本無志，良憂拙于用。擊轅固歌鄙，殙金誠外重。中夕撫躬嘆，明恩愧孤奉。況復年苒苒，坐驚頭種種。閒居昔有潘，廣宅今非仲。塵容化衣襘，雨氣昏刀䩬。所頼庇明哲，盱衡顧閒冗。每辨驥垂耳，力排儒發冢。不爾謝病歸，鉏釣事江葑。
溪上玩秋水，使人意自清。烈烈回飈餘，鱗鱗夕浪生。有魚可垂餌，有蒲可芼羹。況值新酒熟，鮭菜辛鹹并。興來命一樽，樽至壺自傾。便值人間慮，浩然滄海情。
秋日苦凄凄，味若虀臼辛。如何多感地，更送將歸人。高蓋浮清旭，長纓縛素塵。慘色動車僕，離言發坐賓。霜珂響征馬，星脂滑行輪。契闊何所道，良飯自寵珍。
曉櫛理斑鬢，蕭蕭徧愁顛。多病始計日，蚤衰不待年。青青固未幾，種種今乃然。寡髮有巽象，施髲慚莊篇。且復委蓬葆，言就東山眠。
山阿彼有人，葺宇映脩竹。露籜新舊斑，風梢動摇綠。此君自虛心，主公今實腹。
飛霜逐凋節，歲籥忽已闌。奈何送歸客，置酒長江干。十載始一遇，別易會故難。此地嗟素領，昔日皆朱顔。詎意前歡餘，更爲後感端。行舟望不見，留驂相與還。芳訊幸無保，時付凌風翰。
薄宦若秋蔕，飄然去林枝。盲風不我愛，吹墮清淮湄。淮南苦憀慄，九月繁霜飛。晚蕙相爲歎，崇蘭偕此衰。凋落雖云苦，芬香終不移。但願陽春動，要當三秀期。
清濁還二儀，秋氣颯然肅。溪潔潦已殘，林疏條自矗。寒蛩思長階，歸燕眷華屋。凋年自茲始，鄉懷念松菊。
曩笑長者言，感恨歲時遽。不云笑未幾，倐已及衰路。却懷眼中人，落落星向曙。寧無新相知，論新不如故。夫子惠然至，適慰離羣慕。締交三十載，契闊不同處。醜老向來妍，鬢黑今也素。伐木喜求舊，谷風念將懼。我顧濫榮班，君乃嘆奇數。根柢假容進，纏牽以長誤。久領一麾行，江湖極沿泝。杯酒曾未款，僕夫告方具。前樂暫還衿，後戚已盈慮。丈夫固有志，膂力經世務。何必常相從，卑若堂下屨。歲滿亟來旋，中朝著翔步。
雲山鬰嵯峨，宮戶莽轇轕。摧峰隠馳道，鑱岫啟繡闥。游鵾邈飛鬭，陽馬恣陵突。危淙注銅池，翠瀲潄崖骨。落虹拖晨軒，奔蟾守夜窟。憑高眺鴻洞，念古一超忽。咄嗟有隋後，締構窮剞劂。徒矜昔日工，乃忘後世拙。居爲唐家保，功業何汩汩。牛酒望幸民，巖廊衛守卒。殘松抱空偃，卧楊委新伐。千載徧荒愁，金鋪鎖崷崒。
淮山相蟬聯，萬景歸宇下。來波澹天末，歸霧滅巖罅。凄凄草色繁，肅肅桂叢亞。吾人愧攸館，僊屬冀來舍。
一水抱天回，千巖互相映。寒湖囓沙痕，狂峰貫霞景。持此寫琴心，寧無子期聽。
酌酒奉君壽，勸君慎勿辭。只今舉酒罷，已異行觴時。波瀾前後來，日月分寸推。稚容不耐久，縞領無停緇。獨醒信勞人，茲事定何悲。假令古無死，晝夜常倭遲。正恐爽鳩樂，後人非所希。
世皆笑幽獨，可不少自貶。種竹南軒間，亦足以相驗。況茲歲華晚，衆卉日凋斂。清節良自如，栽培匪爲諂。
凉蟾囓殘雲，飛影上西廡。鵲鴉依空牆，蠨蛸已在戶。君行閱三歲，确戰亦云苦。新衣本自綻，故裳復誰補。朔風萬里來，儻或從君所。風過無傳音，徘徊獨誰語。
上天分四序，素秋獨可悲。商風勁危條，寒露鮮繁蕤。依依燕去巢，嘒嘒蟬抱枝。撫物喟然嘆，流光忽已馳。危衿恧新壯，華領移故緇。願君策高足，無後功名時。
凉風颯彫年，遥昔耿多慮。冽冽寒螿鳴，離離客鴻度。之子懷茂器，有志康庶務。未蒙徐樂召，方感董生遇。道局駿願違，絃絙危響赴。此際怊悵情，偕之歲云暮。
治畹當樹蘭，治林當植桂。蘭生可香國，桂茂絕藂薈。邈哉志士節，所趣與人異。意經千古上，心包九垠際。道勝外物輕，矧復韁鎖細。所以搶榆者，局局笑鵬翅。
彼美夜光喻，益之新甫名。纍纍雲際艷，皎皎月中英。勿誚素爲絢，相期隆德聲。
人不怨飄瓦，何用罪飛石。石墜不可常，人值亦其適。去去走嶔崟，千金幸自惜。
荷鋤往瓜田，煙蔓紛廣疇。植杖未及憇，有客眷林丘。騶哄羅戶前，冠蓋蔭道周。進客北堂上，藉以氍毹柔。持盃再三跪，酌我清白酧。時時高興酣，矯首望神州。長衢貫廣陌，反宇注飛樓。惠風林間翔，早暉花上浮。新葉向蒙密，鷇雛已啁啾。時哉物可玩，況復忘吾憂。故人心儻爾，駕言時見求。
相公納衡樞，卜築來東里。恤他匪足尚，自適乃云美。中園興夷爽，薄言謝朝市。壤石非遠遷，松竹皆故蒔。絳蘤謝游軒，素波鳴禊戺。遐蒼眺京隩，側縹抱嵩趾。畦塍互演漾，灌薄紛靃靡。崒崒相向山，濺濺自流水。高雲靡還期，冥鴻無慕理。公時挾勝想，朅來遵逸軌。逢觴即陶然，坐樹亦欣止。沖情舍天倪，妙歌怯物類。揮金屢空鎰，愛客輒留屣。式俾衛公壽，弗取安石侈。有守卧淮壖，聆風竦予企。他日果西歸，角巾望松梓。
唐溪析春溜，一股入清渠。循庭始演漾，走圃輒縈紆。淙淙潄幽石，唯唯泳纖魚。瀑來聊激濁，澄罷復涵虛。恃源纔自潤，流波愧挹餘。
黎明走蒼山，千仞勢如削。北斗挂西巔，徘徊久未落。驛道轉巖肩，人烟聚岑脚。太虛交昏旦，顥氣自噴薄。陽光排暗升，陰氛值明郤。翔禽散喬枿，啼狖思空壑。逢隈霧尚屯，投險泉爭躍。生平好山意，每遭事嬰縛。安得乘冷風，窮躋叩寥廓。
忝中二千石，罷去輒圖真。揆予本完士，蚤蒙善養仁。執笏班華位，飛綏侍邃宸。如何金紫服，乃裹丘壑身。西南一面重，朅來駕朱輪。牽拙歲再期，初無德在民。形象安足紀，崖略聊自陳。質陋眸子瞭，志泰眉宇伸。誰謂彼其子，而傳阿堵神。爵里三十八，赫赫多名臣。瞻前謝前哲，垂後慚後人。
陽九協嘉辰，斯人始多暇。五藥會廣廛，遊肩鬧相駕。靈品羅賈區，仙芬冒闉舍。擷露來山阿，斸煙去巖罅。載道雜提携，盈簷更薦藉。乘時物無賤，投乏利能射。饔苓互作主，參薺交相假。曹植謹贋令，韓康無二價。西南歲多癘，卑濕連春夏。佳劑止刀圭，千金厚相謝。刺史主求瘼，萬室繫吾化。顧頼藥石功，捫襟重慚唶。
青陸斗杓回，河內動新灰。冰際綃紋綻，雲邊鶴影來。漢宮行慶罷，花樹剪刀催。
東郊風馭軟，嚴署漏籌添。柳拂將軍壁，梅飄公主奩。舞衣裁幾許，新人解織縑。
荔達陽膏動，冰解水紋融。天花四面碧，日氣幾竿紅。不言雙燕晚，爲嘆玉箱空。
磴道何盤盤，百步人一憩。弭節高山顛，關存不置吏。昔緣暴客須，今爲有道廢。
西山有尊者，秀出于稻麻。徧參居第一，諸佛素所嗟。錫聲來赤縣，被祴垂青霞。流出一切妙，普見大千沙。我法果無在，昧者茲有涯。是凡方是聖，歸正即歸邪。妄懷萬緣息，舉意千里差。有客謝病免，清辭春月賒。靜眠金粟室，厭坐馬融紗。觀化哂罨勒，自呼嗤鏌鋣。瞻言世外友，相期心不遐。揮斤郢匠室，流水子期家。披雲示駛月，拂果去空花。師嘆未曾有，君對無以加。清襟互默遣，所得非齒牙。層陰朋盍阻，坐久丹霏斜。涵毫泚仙滴，抒藻揚晨葩。
曉波清蒼痕，豗激翠將腐。奔濤已東决，磊塊留不去。巧匠取之出，入資園亭趣。陰罅囓餘苔，寒凹逗輕露。彼怪予弗談，不轉吾所慕。
楚人巧悲秋，分作四種戚。最極有遠行，百感攢羈臆。林鳥戢和哢，屯雲獻慘色。客久歸念長，年驚壯圖窄。撫物盈近嘆，驅騑擁遥惻。曉斗亦告勞，垂杓卧樓北。
一葉飛足驚，要是變衰始。毛澤自茲竭，多露方夜委。凉蜩抱空號，腐燐變幽煅。怊然感物化，鬚髮不常美。羲和鞭白日，已復向濛氾。功名未及見，軒冕胡足恃。坐客憫予憂，粲然啟玉齒。輟嗟謝諸郎，長年行自爾。
素節倐已宴，高風送浮凉。拂席進賓客，釃酒羅壺觴。黄鷄跖跖美，紫蟹螯螯香。莫矜來歡早，須念後戚長。奔川無緩瀾，徂日不還光。願客且安坐，調絃未遽央。
渺渺遡雲波，盈盈柅霜馭。碎璧擁舟來，流金映沙聚。夜寂波已休，何人薦真趣。
使舲既邅迴，淮溜劇沿泝。我行非不遠，君節自前路。烟汰歷濠汭，霧氛逗荆樹。感此言邁情，慰予索居慕。曰歸歸未辰，慘別別已屢。努力保素衿，天途遲還翥。
聚散非一端，賢逸難兩遂。擁節北臨邊，安得久交臂。此行詎不遠，印瑞三且二。背劍車炙輠，徑秦驂舞轡。雄州乃劇藩，喉領塞南地。譯通老上庭，道係單于使。適館授主粲，乘韋交客贄。列戍儼趨風，諸將走咨事。應變君所長，立功今可冀。君家誠易知，世烈在青史。齊楚異姓王，陰鄧后家里。券字金對行，戟带霞交尾。濬源無近波，高峰本洪址。行矣勵壯猷，公侯當復始。
塊然兩奇石，譎怪狀難悉。千仞裂嵯峨，一氣與崷崒。四隅蘚剝膚，萬古雲漬骨。補餘天所委，隕罷星不沒。橫蒼對偃蹇，怒翠競騰突。神媼祕弗露，狂鼇抃而失。由茲落人宇，得用玩奇質。屹如不可轉，挺若無所屈。鬭虎攫餘痕，乖龍卧殘窟。撐掉壯士槊，奮立直臣笏。危頂烟夭矯，窄竇雷鬰律。濤頭縮不長，魖臂憤相捽。變現載靈牒，呵護費神物。窮陬苦陋庳，珍碧恐湮汩。各保堅䃭姿，以待封山日。
我聞上天樂，仙聖並游賓。離楚何所據，招回逐客魂。謂門有九關，虎豹代守閽。砥舌饑涎流，觸之輒害人。譏呵自有常，帝意寧不仁。窮壤苦恨隔，傳聞恐失真。我欲稽首問，無梯倚青雲。塊然守下土，此憤何由伸。
寡求願易足，久計還中林。君恩容有報，宿留未抽簪。淺謀乏經濟，流景倏頹侵。企翰羨鴻翥，俯泳愧魚沈。榮名非不勉，高坻良可歆。奈何賈生慟，又將莊舄吟。投沙乃聞古，懷春方在今。
三封何所懷，懷我東南畝。方春原田秀，是時簦笠聚。杏花燦晴落，菖葉甲陰浦。泱泱雲抱岑，眇眇林鳴扈。野老携晨饁，薄醪間炊黍。安知五熟滋，但慰四友苦。日作夕還家，烟火青林下。嗟我仕易稼，窮年宦三輔。誓畢尚生累，將從平子賦。自省非大人，請事學農圃。
昨夜東風急，疏窗薦雨入。溪南梅正花，狼藉隨塵沙。皓皓多易汗，不得同春葩。春葩能有幾，紛紛入桃李。時哉小興衰，人生猶物理。明發簷沈聲，鳥雀喧新晴。老農脫襏沖，一犁原上耕。
西顥肅凉氛，天宇正岑寂。凄風條末吟，浩露林下滴。寥寥燕辭楹，促促蛩在壁。池潦湛寒綠，鱗雲屯晚白。齊紈不復御，桃笙已復易。嗟哉無壯士，翻車忽西匿。有客過我廬，問我何悽惻。氣索不能對，披襟長太息。
疊葉倚風綻，翩翾凌霧排。齊名仙母使，寫樣漢宮釵。俗眼未應妬，勿憂珠彈來。
乞食古爲恥，浮屠名自修。黎明抱應器，禺中飫乾餱。果腹固其願，之墦非所羞。歉歉常不足，遑遑茲有求。素飽聊安坐，調饑復來游。顧爾殊靈輒，翳桑何用酬。
羣葩各分榮，此獨貫時序。聊披淺深艷，不易冬春慮。真宰竟何言，予將造形悟。
寒暑亟徂謝，日月如崩波。稚容不再妍，戚戚奈老何。聞有遯世客，安處西山阿。手操九籥契，晝夜養丹砂。藥成可化金，舉身凌紫霞。我願從之游，脫身此世羅。辦裝秣吾馬，臨路更自訶。古來松喬流，矜己好浮夸。萬一爲藥誤，得無我計差。速還具肴酒，毋爲後人嗟。
河東有賢守，帝念不能已。欲置之大夫，徵軺疾于水。留邸月餘罷，君恩詎可恃。召以一人譽，去由一人毀。
鉅平名世賢，媢者强相軋。毀語填君聰，亡吳計中奪。人生不如意，在十常九八。茲事可奈何，惆悵千載末。
殘暑辭遥夕，初凉澹蕭辰。燕索西飛伴，雁作南來賓。霽巒靜矗矗，遠水清鱗鱗。由來摇落恨，先付長年人。
長夏宜高明，緩带散煩窘。憑軒一超然，目與天共盡。山從雲端現，日就林外隠。風來草樹披，烟生井閭近。自公況多暇，沖臆無留藴。即此可宴居，何須事遊軫。
伏時詔休偃，閉門謝朋儕。羲和挾升陽，曉氣紅崔嵬。炎林欝歊露，焦原橫赭埃。怒甚崒崒雲，旱始隆隆雷。況我庇茨宇，煩襟安得開。囚拘訴巾幘，仇怨被酒杯。湯沐未及具，反爲蟣虱咍。北風殊杳嘿，羲人安在哉。
顥風肅九旻，樓榭注明迥。林爽無剩繁，溪澄有餘映。四阿延清霏，六幕盡高興。號枝蟬腹厲，掠野鶻拳勁。山意日久高，差差插空凈。
美箭出東南，之子裒然秀。綽綽令兄弟，茂器偕年就。九流無近討，六藝乃遐究。詔書求異等，二惠茲來覯。牘均方朔多，輻比吾丘湊。蹀足蟻封埸，刷羽桐花囿。孤音或少和，至寶不期售。肇允褰褐衣，薄言返巖竇。江皋看魚樂，山徑懷雉嗅。無忽豫章材，行參柏梁構。
君年已艾服，沿牒困風塵。硎新始發刃，鳴晚逾驚人。毋辭滯下邑，姑欲慰斯民。此路塵車往，明年郊雉馴。恨乏雙鳬舄，從子伊水濱。
晚匣寫菱影，試觀憔悴顔。支離骨不媚，蕭颯鬢垂斑。安得長康畫，致之巖壑間。
夏琯倐已新，夕杓見南指。孤月霧中來，餘光淡前戺。賞襟初不淺，極睇天漢涘。浮雲竟未還，多露已徐委。太虛本自寂，遊氛强爲滓。安得千里風，披霄玩澄晷。
皇天降豐年，本憂貧士食。貧士無良疇，安能得稼穡。工傭輸富家，日落長歎息。爲供豪者糧，役盡匹夫力。天地莫施恩，施恩强有得。
對言方有默，因默乃名庵。庵留默不遣，一物遂爲三。龜掃泥中痕，正恐力弗堪。自問呵默者，了然成妄談。
夕風搜前林，墜葉快如剪。老月扣戶低，傾河去人遠。吉士感物化，勞勞意不展。輟飲屏樽杓，留釭討墳典。觸事孟軻迂，臨途安國蹇。不歎歲月遒，所悼功名晚。
歲月不待人，驅我向衰境。朱顔日辭貌，縞鬢颯垂領。意昏若坐霧，歡墜似羸井。病多茲及慵，志怯遂依靜。問我何功德，乃玷鷄翹省。始願常謬悠，薄霄圖振景。棧車值塞路，蹇蹇莫吾騁。君恩蓋如天，分虎向東郢。沈憂誠萬緒，通宵付耿耿。失旦安暇鳴，值露徒能警。私計狹且偷，榮路浩方永。惟餘昧死章，將露乞身請。
甘泉烽火照黄昏，候騎駸駸入雁門。光祿塞前逢夜月，黄龍城下見愁雲。隠隠輕雷逐車響，顔行使者樂相望。勞軍細柳尊亞夫，持節雲中赦魏尚。自從天子樂休牛，故障遺亭豈重修。李廣不生高祖世，豈得今封萬戶侯。
我家世世山西士，二十期門從天子。始隨驃騎破祁連，晚逐樓船下䍧水。漢北雰雰飛雪暗，海中跕跕翔鳶墜。歸來武庫祭蚩尤，得從甘泉參豹尾。何意一朝兵後期，簿責侵誣屬軍吏。黄金納贖爲庶人，白首還家事田里。結髮從軍七十戰，利鏃金痍猶可記。龍鍾雖入玉關門，止呵還遇灞陵尉。不及金張藉舊勳，七葉華貂長富貴。
君不見漢家五陵諸少年，白馬驪駒大道邊。紫綸裁帽映兩紐，黄金錯带佩雙鞬。經過主第賜綠幘，歸宴前堂羅曲筵。長安多逐韓嫣彈，別藏仍收張氏錢。傳言天子將羽獵，千乘萬騎向甘泉。奉車金吾共馳騁，外家戚里見招延。徑去平岡馳狡兔，虛彎天際落飛鳶。朅來別館恣行樂，胡姬當罏酒十千。薄暮聊歸渭橋曲，明旦復會黄山前。
九霞凝標倚霄極，爾時師在雲巖側。坐中不起見諸方，滿祴天香嗅薝蔔。
海嶠嶄嶄萬佛螺，赤髭半頷誰相過。卓錫時攀三宿樹，翻經詎著四圍駝。
何年擲鉢來京轂，抱蓬成畦紫蘭馥。王公撇席爭逢迎，不意當今有平叔。
第一多聞師子兒，碧雲餘力嗣工詩。盡把天光注言語，真將清氣入肝脾。
有人官冷抱窮愁，客坐無氈塵影流。吃口倦談真寂寞，移書避事喜旬休。
愧慚禪嫡來相問，刮目探懷授珍藴。已輕安石爲老生，更惱王筠賦强韵。
比來緇侶頗言文，局促啁啾寧足論。私地蛙鳴徒聒耳，長沙國小僅回身。
惟師墨海多雄藻，具足身中無欠寶。先追禦寇跨泠風，後伴騷人拾香草。
嗟余投報乏瓊瑰，目睇金園剩九回。籃轝媻姍兩生舉，定容元亮醉中來。
規裁珍素裂輕雲，柄剪春篁燥叢露。製以爲扇持贈君，拂君懷袖袪君暑。蜀天六月苦炎歊，赤龍秋秋駐雲霧。火走膚脈汗若流，暗逗浮凉下天宇。畫作飛蠅緣誤點，徐隔游塵不成污。何以爲報我知之，奉揚仁風慰黎庶。
湖邊烟樹與天齊，獨愛湖波照影時。崖蔣渚蘋春披靡，佛樓僧閣暝參差。相君萬一來湖上，手弄潺湲更憶誰。
唐家六葉太平罷，宮豔醉骨恬無憂。阿犖詬天翠華出，糢糊戰血腥九州。乾瘡坤痍四海破，白日殺氣寒颼飀。少陵背賊走行在，採梠拾橡填饑喉。眼前亂離不忍見，作詩感慨陳大猷。北征之篇辭最切，讀者心隕如摧輈。莫肯念亂小雅怨，自然流涕袁安愁。才高位下言不入，憤氣鬰屈蟠長虬。今日奔亡匪天作，向來顛倒皆廟謀。忠骸佞骨相撐拄，一燎同燼悲崑丘。相君覽古慨前事，追美子美真詩流。前王不見後王見，願以此語貽千秋。
乘障一麾逮出守，終更三歲今來旋。巴雲晨趣東北道，僰月曉背西南天。故人把酒數卷白，離亭贈柳長于鞭。屬羌羈詔久款塞，歸爲天子細論邊。
蜀天向臘寒未極，倚檻綿睇亭臯分。一萍團紅江上日，數蓋淡白樓頭雲。杯中竹葉與誰舉，笛裏梅花那忍聞。願君枉步數相勞，他時離緒徒紛紛。
十年去國老蒙召，今歲始見家園春。雙燕初來即賓客，羣鶑相逢如故人。蒙茸草樹延野色，碎璅鮭菜供盤珍。多慚吾黨共醒醉，收得澤邊憔悴身。
少城西北最高處，憑檻極眺襟懷開。糢糊烟樹鳥邊靜，突兀雲山天外來。歸檣櫛櫛逗淮浦，凉颸獵獵生巖隈。雖非吾土信云美，伴客留連傾一盃。
喜雪靜氛埃，繁雲即日回。清光動冠劍，餘素著樓臺。樹雜瓊枝竦，途平玉轍開。惟應餘兩騎，知是海神來。
上路鳴騶遠，叢霄故館開。華簪堯豸出，輕舄漢鳬來。探妙雲敷笈，蠲煩露溢杯。直須重締約，飛蓋一徘徊。
清籞披蘭路，雕輿眷蕙辰。漢池平浴日，溫樹暗留春。樂石來威鳳，恩波上翠鱗。成文傳睿唱，賡曲徧華紳。
寶典叢三朔，中闈闢九閽。羣臣深拱宁，列仗儼屯門。輦出東房秘，辰居北極尊。熊羆連案負，日月傍旗翻。
璇杓臨乙位，羲御屆婁初。碧浪桃花湧，珍叢錦段舒。輪蹄晴縹緲，鐘漏夕虛徐。穆穆宣溫殿，披文日有餘。
上直蓬山遠，輕軒截九逵。曉光銜睥睨，秋色靜罘罳。漸覺蘇裘敝，行嗟潘領衰。鷦鷯自有志，不羨帝梧枝。
素秋來蕊館，瑞祝達霄晨。蘋薦祠無餼，樓居地不塵。擲波琴鯉樂，傍畤漢雞馴。此際清懷極，盈杯沆瀣津。
塵氛不可到，深注五城樓。素瑟少今韵，仙春無俗秋。晨杯三秀潔，夜檠九光流。順報通霄極，紛綸瑞福遒。
地占叢霄勝，人持禁橐來。詩長清夜徧，祠罷素秋回。爽籟天中發，虛絃月際開。無容以風解，身自到蓬萊。
順祝齋琳館，翛然隔世埃。空歌靈鵠下，祠節寶雞來。瑞木千尋竦，仙圖幾卷開。如無清夜唱，誰識帝車回。
七年辭玉署，再入佐黄扉。樹與青春換，人將素領歸。磚花仍可記，厦雀稍驚飛。爐蕙非無意，逢人尚襲衣。
薄澣還私室，陶嘉屬小園。筍餘林嚮密，花後果初繁。燕口將泥重，蜂脾抱蜜喧。此時蕭散意，都欲忘乘軒。
待詔官非急，還家體不勤。里無休汝騎，窗有上羲人。密樹稍迎夏，晚花猶及春。幽懷誰與晤，杯酒强相親。
驟雨挫炎威，歸軒廣陌西。渠聲流作瀑，日脚側成霓。換錦龍媒埒，淹花燕子泥。比來巾角墊，李郭定相携。
雨罷殘陽在，風微酷暑收。餘昏淡雲翳，聚沫泛河流。桃簟雙紋展，盤瓜五色浮。潘郎最多感，庭樹莫先秋。
密霧披層宙，濃雲霽四溟。亂流初潄玉，紅日不藏萍。萬葉張晴幄，千山卓翠屏。無煩事鐃吹，蛙響自堪聽。
上直驅羸馬，凌晨望百廛。壚喧滌器市，簫暖賣餳天。流水隨輕轂，翻花送駛韉。區區市門吏，無復子真仙。
專城四十外，中石二千餘。曠日慚良術，班春頼細書。學慵前志忘，身遠故人疏。姑俟天藏疾，雌堂日燕居。
省分由來拙，操心本自危。十年今得調，三匝此逢枝。攘臂貪豐粟，裝懷倦訴詞。竹林誰見憶，迢遞始平麾。
暫解樞機任，來從海上閒。浮雲富貴外，一馬是非間。月衮生潮浦，風香墮桂山。蒼生雖繫望，要作冶城還。
我里誠云樂，公今况釋勞。秋蓴不下豉，霜蟹恣持螯。林靜來晨燎，江喧入夜濤。功成奮嘉藻，寧欲傍離騷。
溫省綢繆罷，鄉州偃息時。鶴情歸不怨，鳳德老無衰。月樹供園蒔，仙囊續宴巵。自慚淮守薄，千里與言詩。
芳歲已三換，寵名仍再遷。生平一丘壑，衰晚右櫜鞬。客眼登樓外，鄉愁把酒前。巾箱多舊賦，只是欠歸田。
一忝中山守，仍班第四春。老應無所事，少尚不如人。適野愚謀短，將蕪舊産貧。須慚丈二組，羈束最慵身。
儒帥非真帥，瓜時定幾時。丹心雖許壯，白髮不藏衰。罟密游鱗駭，山遥倦翼遲。歲成無奏最，準擬雁門踦。
塞下靜無事，軍中奚告勞。青山側身遠，白日舉頭高。作奏閒雙筆，流年耗二毛。惟應不能飲，元解讀離騷。
去時成恨恨，喜見眼中人。共束西崑帙，都爲左虎鄰。年華衰意早，酒所故情親。後日孤舟遠，離懷怯重陳。
南風今日好，歸棹上淮津。川迥舟如葉，山遥石似人。波光篙底動，沙壘漲餘新。誰信機心少，溪鷗伴此身。
去國倏三歲，頗知歸思紛。南心曉城斗，北眼暮樓雲。珥筆行將脫，朝珂冷不聞。莫論持帥節，畎畝尚思君。
比出淮陽守，今移寰內州。真無弱翁治，只是茂陵求。換節矜新假，循襟釋故愁。桑榆知未晚，前失庶能收。
道險疑無地，巖高欲近天。家收代田粟，官鑄即山錢。雲變陰晴候，林容旦暮烟。落花真有意，時解拂行韉。
江溜灘灘急，崖腰棧棧新。天深罕見日，路險不容塵。遠草夤緣綠，幽花落漠春。逢津何必問，夫我自知津。
山暝日云稷，天清風寖和。樹花紅暗淡，城草綠坡陀。歸艇衝烟去，昏鳬接翅過。年華無限樂，判作是狂歌。
遠水同縈带，聯隄類築垣。行舟壓天底，卧木擁沙痕。魴鱮逃空罶，鳬鷖泊迥村。層波真可羨，由此到都門。
良辰獨據鞍，節物强相干。酒駐衰顔淺，風吹客帽寒。暫吟非有屬，倦曲不成歡。多謝黄花意，還如故國看。
不知東里叟，遺跡但堪尋。語愛東家淚，論交季子心。故墳猶有石，遺鼎遂無金。謬政爲邦久，千秋謝所欽。
霍射盤西北，高樓勝覽并。景閒思謝守，名重擬宣城。天闕雲來緩，風微鳥去輕。客憂銷更有，須到此中傾。
暮投京縣宿，氣象已紛羅。菀樹道旁密，侯田關內多。高城切星斗，秋水似天河。自問還臺馬，猶餘幾子珂。
當年食溱洧，此地控長津。却見爲陵日，難尋病涉人。落霞遥送鶩，荐草暗留麏。代往詩風變，田渠數報春。
宛丘真善地，承詔幸班春。鈴下聽無訟，日邊來有人。吟餘多感客，睡足本慵身。蟣虱休相賀，吾今湯沐頻。
西導岷源闊，南浮楚望開。弄珠嫌蚌隠，投璧讓蛟迴。岸翠山烟逼，波紅日影來。萬艘徒擾擾，誰是濟川材。
昔驅千騎往，今解五魚還。誰憚老銷髀，自憐生入關。春風來迥野，曉斗掛空山。却整康成帢，依然愧膩顔。
纖鱗藏介石，物化自何年。無復西江水，長依東海田。苔紋堪代藻，雲葉即成蓮。琥珀藏蚊影，佳名共此傳。
行行芳序深，秀色媚諸岑。早葉易經吹，暖雲難久陰。擁條孤狖嘯，戲荇一鳬沈。不是無樽酒，其誰共獻斟。
偉哉真丈夫，廟食此山隅。生作百夫特，死爲南面孤。鹿庖償故約，雷杼驗幽符。潼水無時腐，英名相與俱。
陶姚民屋富，梁魏敝風存。士闕游鄉校，人爭倚市門。椎埋時結客，博掩競成喧。誰與遷荼堇，移甘膴膴原。
次舍梁陳外，風烟周鄭間。徐驅四郊路，徧識屬城山。野雪融殘素，岑霞就暝殷。幾宵星影動，知伴傳車還。
蜀嶂紛重沓，祇園隠寂寥。花供法界雨，江助梵音朝。海水聞鐘下，天風引磬遥。少陵佳句後，物色付吾僚。
古戍連沙曲，層阿屬岸隈。天長倦鳥沒，山晚跛牂回。斜日低官樹，輕寒犯客杯。還城聞暮角，三疊落江梅。
夾石雙隄轉，逍遥千騎留。川昏多晝霧，水落足寒洲。岸石危相倚，橋澌暮不流。風烟非渭曲，誰有釣璜鈎。
此日疾爲解，遂將杯酒疏。多愁庾開府，苦瘦沈尚書。倦曲琴襓後，霏香藥裹餘。莫令詩思劇，正是落花初。
駛騎柳枝鞭，春逵望雒廛。賦才賓右俊，掾諾府中賢。宮楯含櫻密，王渠泛醳聯。勝期資一笑，刑矢措周年。
秋涯艤客艫，潘鬢不勝梳。去决卿軍事，還親城旦書。驛鴉啼月早，庖鯉躍冰餘。白沖公庭步，翹材首曳裾。
農歌非度曲，新樂信蚩蚩。迺父知田事，吾王采諺辭。折楊時動笑，鼓腹自成嬉。日暮牛童笛，連聲下遠陂。
辭閣玉堂東，依然昔所從。舊池空嘆鳳，殘友不成龍。制藁流塵積，磚花駁蘚重。過車三步約，何日酹塋松。
涉園求勝賞，時菊艷秋光。散漫仙潭餌，褵褷瑞鵠裳。酒熏吹晚蕊，蜂冷抱殘香。公意周盈感，留杯盡夕陽。
高秋玩佳菊，繁采照前除。似粟金無算，爲裳鵠有餘。不甘興薏謗，長免共蘭鉏。爲爾浮罇酒，非邀栗里輿。
危軒冠層堞，永日付登臨。寒雁猶能陣，喬柯自不林。溪流橫趣島，樵路側依岑。西北雖堪望，浮雲易作陰。
南國冬無雪，居然氣候迷。柔蔬傲霜甲，幽鳥逆春啼。神鼓聲無歇，樵歌韵不齊。舉頭看白日，還過太山西。
歲秋無異卉，佳菊自成妍。薄采稱觴客，繁開落帽天。抱池閒沮洳，留蝶小翩翾。爲結胡公賞，并懷酈水邊。
左圃魚鱗闊，前軒翬翅開。虹將一雨罷，潮送萬艘來。山凈秋妍露，林虛晚籟回。此時蕭散樂，誰奉醉言杯。
宴場禪集盛，霜幅繪毫工。竺社同開葉，嵇姿宛送鴻。法身寧滯相，世眼願瞻風。厨鑰方傳寶，非專巖壑中。
丈室傳心地，安閒歲臘賒。水能涵寶月，風解去萎花。鵠焰紗圍短，牛香篆引斜。化城無憚遠，門外即三車。
螟崦霞霏罷，嚴城鼓疊通。梧陰破階月，筵吹亂林風。浩露來無際，明河望若空。玉繩低影處，知是建章宮。
離邦嗟病免，道舊樂朋簪。刻畫忘齊醜，膏肓倚鄭箴。軒鴻遡霄路，和鶴答溪陰。爲薙求羊徑，時容一往尋。
煢煢官綬解，落落飲瓢空。君惠容藏疾，交情助諱窮。倦談嗟墨客，掉首覯鴻蒙。已卜良鄰計，無憂吾道東。
罷征光祿塞，初入玉門關。殘月邊兵盡，寒風壯士還。旗光侵桂卷，箭鏑半星閒。歸賜將軍第，長銘竇憲山。
遥源辭疊嶂，澄派鑒晴虛。流迅無汾惡，波長盡楚餘。隠之徒酌水，鄭伯謾名渠。不必西江去，憑君起鮒魚。
舊租丞相國，新治使君州。坐樹貪循政，懷鉛倦雅遊。猿驚鄉嶺樹，蜃結海天樓。誰見行春盛，東方最上頭。
馬上逢元朔，匆匆記物華。趁盤呈柏葉，偷筆弄椒花。臈暝殘晨炬，春暉上早霞。三城今日酒，知我獨思家。
五十爲衰始，仍餘五歲衰。雙眸不明鑑，殘鬢已紛絲。銅虎雖頻剖，荷囊信濫持。何須依老格，先作故山期。
蓬葆已蕭蕭，從官越絕遥。山圖禹穴近，濤氣伍神驕。卧帳藏新論，舟行問故樵。寄聲時謝我，江上足蘭苕。
千名聯唱第，一尉滯徒勞。山入黄旗國，江浮白鷺濤。苑葩依日晚，官樹共秋高。少賦思歸恨，潘才是二毛。
飲有乘舟樂，舟因得飲名。能招習池客，便載景山鐺。暫脣留頹玉，徐牽倒醉罌。莫辭沿泝遠，雙檝自逢迎。
堂皇對岑蔚，歡酌坐怡然。蟹美持螯日，魴甘抑鮓天。渚翹幽處鷺，林響靜時蟬。老去興非淺，無妨清夜旋。
久困天官調，東南亦第如。客篙新溜急，春樹雜花餘。越𦞦豐池鴨，吳袍競庫綀。還音與歸夢，併附浙江魚。
一行爲吏日，千里背淮人。蘭助朝昏膳，絲垂宛轉綸。雲容侵驛曉，江態引帆春。靜治龍舒邑，氂生盜向秦。
氈毫聯署榜，蘭酒悵離杯。作吏緇衣國，工吟白社才。浮凉御風至，澄翠溢滎來。盜息連殊課，章封刺史臺。
初命東南尉，征途上下弦。傳家萬石貴，結綬半綸鮮。邑籍饒岷芋，公囊滿鄧錢。仙才今有助，銘閣待新篇。
豪錐殘試墨，綸綬照恩裳。沿牒天官調，承家父任郎。曲長溪舫遠，宴密酒螯香。得助江山國，仍縫古錦囊。
倪侯喜清曠，遇物乃虛舟。富貴知輕視，胸懷肯誤投。青雲非近器，滄海納羣流。道在從藏顯，功名晚可收。
沸蟻雲罍溢，離鵾雪苑開。吏催東府計，卿待楚人材。舊隠周蘿月，前期禹鑿雷。我慚芳歲晚，猶俊蹇修媒。
懇乞東南節，貪榮綵繡衣。禁中嚴助往，江上子牟歸。併覺秋蓴美，時驚夜鶴飛。遥知具雞黍，日與故人揮。
曉河迴北陸，夕雨凈西郊。水足魚忘喣，林寒鳥戀巢。閣苔浮綠暈，社橘老丹包。誰與同真想，清風是淡交。
氣爽無餘暑，天高不住陰。霞殘仍是綺，風冷即名金。烟沼雙魚樂，霜郊一鶚心。此時靈運唱，無復答愁霖。
佳節雖云晚，繁英尚獨開。新醪相伴熟，寒蝶不空來。細折愁香破，長吟恐暝催。自嫌霜白鬢，將插重裴回。
霜旻初畢雨，日氣上熹微。寒水流無急，高雲薄未歸。書閒仍積簀，琴燥乍移徽。負郭泥妨轍，翻勞急掩扉。
賓席滿浮埃，勞歌倦撫懷。囊風寒薄木，鵾雪夜平階。莊室虛仍白，顔心靜已齋。北山如借問，矯首謝丹崖。
槭槭始遥夜，騷騷無寐時。啼螿思歲晚，寒葉伴人衰。白髮生將遍，丹砂化苦遲。多情是殘月，通曉共遥帷。
霜郊堪極目，萬籟共騷騷。遠水無窮綠，寒雲自不高。候鴻差入渚，田雀短翔蒿。歲稔期民阜，中田饁凍醪。
野迥人來少，天平鳥去長。魚梁四寸罟，樵市五家漿。谷轉留寒霧，霞休罷夕陽。不須教目極，即是到迴腸。
朔吹低凝野，層陰迥匝天。葉飄霜外柳，烟山燒餘田。晼晚流芳後，崢嶸急景前。平生魚鳥志，寧免爲留連。
綠野陽膏動，春旗出曉衢。川長羅後乘，林轉隠前驅。早蕊紅粘杏，輕苞紫綴榆。桑郊不敢問，直爲使君愚。
高臘頷髭霜，棲閒寄寶坊。祕園金側布，薰夾字旁行。賜服恩華重，分燈祖意長。祗陀學久徧，餘力在雕章。
已覺新杓動，猶聞促漏餘。夜寒窮臘尾，春色併年初。事往成追計，身羈況索居。明朝爲壽酒，無奈故人疏。
已嗟官落魄，更值歲崢嶸。一絓區中累，千慚谷口耕。休文偏恨瘦，夷甫太鍾情。借問長安米，侏儒有底榮。
檜檝艤河滣，東南再命新。還家倦游客，隠市謫仙人。驛舍霜梅早，鄉壺蟻酎醇。疏林摇落盡，持底贈蕭辰。
小有負薪疾，早成憔悴姿。無人來迓跛，頼酒與扶衰。樸斲知林短，腥膢厭席卑。西山一丸藥，何忍獨相遺。
林下感餘歡，流芳逐雨殘。香歸蜜房盡，紅入燕泥乾。夢短休成蝶，腸迴却掩鸞。故應成異果，持去擲潘安。
矩步敝長裾，清漳訪病夫。得交欣鳳舉，賞賦怯霓呼。道勝稽論秀，人遐亟去都。一篷江上雨，歸思滿菰蘆。
睡足猶欹枕，歡沉即掩樽。風花飛有態，烟絮墜無痕。野色兼山遠，溪流漲雨渾。淵明有歸意，惟是對桐孫。
上京漫客刺，西道摻離裾。天倚呼嵩外，川橫鬭穀餘。敝襓琴晦軫，行笈簡聯書。却見槐花候，期君促計車。
抱病苦幽憂，都城困倦游。身拋禿翁版，言入稗家流。世路風波惡，天涯日月遒。危心正無泊，持底喻窮愁。
公宇靜寥寥，居然俗意銷。屐閒誰記齒，带適自忘腰。畝首秋殘穫，城西日暮樵。比來行樂熟，隨意度溪橋。
春物在無幾，景隨人意閒。筍生迷塢缺，花盡失林殷。墜絮來何所，輕雲久未還。持杯問流照，肯信有朱顔。
天意歇餘芳，人閒日始長。落花風觀閣，睡鴨雨池塘。稍倦持螯手，猶殘婪尾觴。春歸無所預，羈客自迴腸。
日晏休塵慮，中園眷物華。驚禽曳啼去，弱柳受吹斜。暝早月沈碧，凉生水進涯。悠然望層堞，千翅度昏鴉。
僑版農廛陋，飛灰歲琯周。危疴負薪困，生事播精求。雨露遺幽谷，乾坤占一丘。惟餘道邊樹，獨爲報春遊。
霽碧凝天宙，規紅轉日車。鵲輕來燥枿，蜂濕抱寒花。林果高仍在，葅菘晚自嘉。須知窮僻處，要是酇侯家。
別曲慘鵾雞，沿湘望翠微。人從南浦別，客向洞庭歸。曉雁并蘆遠，宵禽負葉飛。還家落秋後，社橘老金衣。
冒雪虬枝密，凌空麈影勻。葉傾秦帝雨，華老宓妃塵。不見棲鸞客，多逢繫馬人。寄聲遭匠石，千尺謝輪囷。
秋風日夕驚，庭樹喝蟬聲。衰意先鶗鴂，繁音伴沸羹。斜陽掛高柳，落日淡遥城。此際君懷苦，非徒客子情。
初聞蜀樹蟬，含喝晚風前。便把凄凉意，催成摇落天。易驚惟遠客，所得是流年。空腹悲何事，繁于五十絃。
殘蛻拋何處，新聲集迥枝。歲芳鵙後妬，露信鶴前知。風塢嘶清御，霞梢咽暝規。此時兼一葉，併助長年悲。
勞君驚暮節，助我思流年。嘒若橫吹管，繁如未破絃。城殘嘶外月，林暝噪餘烟。塊坐秋風裏，潘郎鬢颯然。
平原已超忽，山徑亦紆餘。匹練迷征馬，孤蓬伴客車。江楓極目外，隴水斷腸初。行行不顧返，秋露泫人裾。
炎氛歇層宇，清氣肅重帷。籟遠天人雜，宵閒甲乙遲。江湖牽客慮，日月與人衰。經國謀安在，悠悠空我思。
已伴傳書燕，休隨匝樹鴉。春鳴變高柳，暮散落餘花。格磔林烟迥，啁啾觀月斜。寧同七十二，鎮在莫愁家。
五月追凉地，滄江剩素漣。林烟昏午日，樓影壓池天。篠密工迷徑，荷欹巧避船。機忘更何事，魚鳥亦留連。
茂草平堪藉，長楊綠自垂。郊晴艾帳遠，橋迥犢車遲。有鶴迎飛蓋，無蛇賭賜巵。秦樓何用識，馬尾結青絲。
亭外大江流，亭前萬里舟。春波賦別地，秋水送歸愁。客路風烟闊，年光日月遒。瑶華何所爲，從古伴離憂。
不言非巧宦，要是乏高符。託社天教散，爲公谷與愚。桂枝懷隠樹，荆葉戀歡株。榮路多高足，爭傳八列呼。
天嶺循歸道，征旟面早暾。灘聲逢石怒，山氣附林昏。谷囀如禽哢，塵交作馬痕。萋萋芳草意，無乃爲王孫。
叛將闚華日，英臣死節年。城當勁兵處，人甚綴旒然。直木摧貪隧，長隄制盜泉。羯塵雖覆馬，不污沛南天。
脫兔馳岡地，饑鷹厲吻天。爲煩麋狗顧，遂給獸人鮮。狂目兼槐落，驚毫共月捐。可嗟多狡穴，歸肉助庖羶。
君家能賦別，釋褐重凄然。客袂移緇素，離杯並聖賢。坐曹煩折獄，奏牘竚懷鉛。十載青袍困，須饒草色鮮。
俊名參吏啟，掾事補編堂。盡取黄金酒，重紆碧鶴裳。佐庖鮭菜厚，束帙秘厨香。認得公庭步，鬑鬚白皙郎。
囊文嘗奏御，軍事此參卿。座隘升堂友，鄉榮乞墅甥。清言飄麈毳，慎疾搴芝英。談幄尸官久，煩襟怯報瓊。
下馬清林下，翛然忘俗情。山禽不辨種，溪草盡無名。露笋披斑箬，風葩抗紫莖。徘徊漱巖溜，未忍濯塵纓。
林下追凉久，山西反照初。蘭苕香自怨，蟬腹飽猶虛。李暗傾冠外，棋殘折屐餘。蕭然臯壤樂，何必羨池魚。
南國豪華地，東風駘蕩天。露蘭薰夕夢，烟柳重春眠。歌斷雲空度，書長燕未傳。吟成休自許，芳草更綿綿。
再赴天官調，仍還多士鄉。華陰餘霧散，光祿故垣長。春柳侵湖綠，秋雲際幕黄。片言民訟息，編美冠州堂。
竹箭征艫駛，驪駒客袂分。倦游銷仲産，參事厭卿軍。象闕天中隔，鄉朝月外聞。西山朝氣爽，拄頰待談雲。
吏上重門鑰，樓喧疊鼓撾。翠沈遥嶺樹，紅斂暝叢花。杼促蟲聲急，眉拖月魄斜。煩心銷熱盡，不待鎮嘉瓜。
曲幌囊風入，前軒峽雨收。醉羅初解夕，珍簟暗知秋。衰柳金城恨，幽蘭楚國愁。更堪聞短笛，珪月在西樓。
林缺榛苞綻，溪平芡嘴開。衰烟稍辭柳，寒雨併饒苔。天意凄凄早，鄉愁衮衮來。此時論四戚，方驗楚人材。
手把臨渦酒，人歸如夢城。何言一歡笑，便作兩離情。園樹丹蕤老，家山鈿髻明。不妨還軫促，芝崦趁春耕。
故臺千古恨，猶對舊家山。半夜鸞凰去，他年駟馬還。死憂封禪晚，生愛茂陵閒。惟有飄飄氣，仍存天地間。
街徼曙鼕喧，行人岸艤船。杓星背城隠，萍日過江圓。霧晦書囊竹，塵昏劍室蓮。他時漢廷用，未減賈生年。
歲晏心無著，時清遁更肥。江蓴縈箸滑，海鳥傍帆飛。鄉思生閩霧，吟懷入楚霏。趨庭多令子，綵服間荷衣。
年華無限景，況復上高臺。曉氣先明樹，春寒不著梅。幽禽仍早囀，戲蝶即雙來。此地流霞意，同誰一釂杯。
烟樹徧雲中，迎君馬首東。鳴雞關下曉，歸鳥漢陽窮。倦客辭城闕，深耕託灌叢。還將數日惡，故故惱衰翁。
舊國青山闊，仙巖綠桂春。金壺柱史客，玉札上清人。學霧應成市，泠風肯待旬。他年留半劑，牝谷願凝神。
一水清波駛，還將檜檝歸。纓緌成素濫，猿鶴恐長違。斗外城隅出，雲端闕影微。定知朝夕鳥，却望漢臺飛。
祕幄留高議，雄邊倚茂勛。風流自南國，禮樂得中軍。卧疾初無損，遺忠忍遽聞。寢門今日慟，長作死生分。
誰爲云亡恨，曾無可贖身。江山歸國路，桃李泣蹊人。追冊君恩厚，題功史筆新。所嗟經濟事，不及相平津。
拂世謨謀盛，端朝載采熙。上前推汲直，天下詠曹隨。密啟多焚草，加餐饜嗜葵。不圖霜露疾，奄忽喪元龜。
震邸陪翔鳳，天壇侍祭牲。參謀大丞相，別對小延英。上棟方隆國，頹山遽奠楹。武公年不至，輔德是功名。
憂國神無愛，呼醫體寖臞。人憂一臺坼，帝遣兩騶扶。臨視回襄御，遺言入舜謨。七兵榮贈冊，沉礎賁龜趺。
密勿千齡旦，生平三命恭。承家男得鳳，擇婿女乘龍。酇邑窮遺産，邢山卜素封。空餘弔客淚，傾海望長松。
盡瘁辭當國，均勞得偃藩。幄中留秘畫，天下滿危言。日企還三事，寧圖閟九原。誰將河海淚，一灑問乾坤。
下閣成憂疢，飛郵走詔醫。遵鴻徒望渚，浴鳳不歸池。宣室君朝罷，翹車客涕垂。正應廊廟上，畫一奉蕭規。
翣路風號野，松阡水溢滎。滕君今見日，傅魄上騎星。詒訓金籯滿，圖功籀史青。空嗟令君坐，千古掩餘馨。
自樂顔居陋，非論晏市囂。西山宜託疾，東路便歸樵。穴邃狐情樂，巢完鳥意遥。居然深隠去，寧待左生招。
青蘿白石扉，霞薄動春暉。鶴去書空在，鳬閒舄自飛。驂鸞僊馭遠，出岫昔心違。拂衽雄風動，猶疑禦寇歸。
干祿非三釜，躬耕戀一丘。才無作奏巧，窮有著書愁。雀噪門羅晚，蓬飛鬢葆秋。平生鷗鳥志，未去戀滄洲。
貧極非關病，憂多信自傷。悲歌一頃豆，驚饋五家漿。擁耒宜耕石，沈鉤豈爲璜。中林環室在，開徑望求羊。
昔愧公車牘，今投海岸簪。逢齏還忌熱，居陸更憂沈。楚岫偏藏玉，燕臺豈乏金。前途見楊阮，只是有沾襟。
利固慚龍斷，長非累纆牽。難求迎鮒水，空望戴盆天。喘急常悲月，驚多遂惡弦。誠非窮者歎，民頌正堯年。
勇退方藏密，營生信有涯。千株素封栗，五色故侯瓜。虞骨誠非媚，潘毛故易華。履穿誰復問，新進競青緺。
雨牆蒼暈合，烟渚碧紋通。賦閣并塵掩，詩階伴藥紅。萍流煩結實，絮亂枉因風。少閟回腸恨，春閨隔歲空。
隠有山林願，閒非江海身。孔書罕言命，莊意闇同人。敢衒能鳴雁，須慚不獵鶉。緣何無麗句，多病極漳濱。
曩宦緣三釜，今歸分一丘。杯棬非柳性，塗尾是龜謀。薪意矜來仕，瓜名託故侯。恍然桑下計，蠶妾詎相尤。
早傳黄石系，未伴赤松遊。暴疹驚牀蟻，深恩賜養牛。谿璜俄碎玉，川檝遂藏舟。蕭相今無嗣，夫人紹酇侯。
順采思忠藎，宣謀歎巧勞。憗遺無一老，投弔剩三號。撤奠哀笳引，追榮斂衮褒。欲知憑厚慶，弟覽得傳刀。
霜露纔嬰疾，龍蛇已喪賢。神騎尾星次，家託寢丘田。長樂申君弔，東堂罷禊筵。佳城白日掩，從此即千年。
華殿推名學，南宮重亞卿。心無二何佞，身有兩龔清。歸沐賓綦鮮，幽通筆思精。邦人爲公恨，不見相承平。
讀易三編斷，當朝萬事知。由來不語怪，何意遂無兒。酒德歡長絕，書林藁尚遺。異時逢玉尺，方爲阮咸悲。
睆簀綿疴革，中楹奠夢還。蕝儀猶在野，書副即藏山。友酹生芻潔，君恩刻印頒。一朝交臂失，寧復易睎顔。
風旌引素轅，歌紼遠猶喧。此路成千古，何人歎九原。未亡鍾淑儷，不朽寄空言。兄子今爲後，春秋無餒魂。
八十浮齡盡，三千去日長。叢蘭秋寂寞，卿月夜蒼茫。里友歌迎紼，州民酹續漿。英魂知所託，橋梓藹成行。
偃息朋三壽，生平定四知。鄉人榮衣繡，光祿號能詩。未赴安車召，遽成埋玉悲。方珉紀遺愛，無誑冢中辭。
壤色擁行肩，南方應有緣。歸艎素車浪，寶戺赤城天。宴樹春園密，談花畫祴鮮。憑師無閡智，呵黜二宗禪。
解職青袍困，驚年素髮多。囊中彭澤米，門外下邽羅。露鶴驚霄島，風蜩喝暝柯。此時潘簟冷，爭奈近秋何。
妙齡看試牘，共嘆俊登喧。十載重來調，猶參軍事煩。吳艎沿迅溜，京炙伴芳樽。東觀他年選，當求江夏孫。
日下炎氛歇，風生凉意添。樹花閒纂纂，樓月靜纖纖。倦綆仍垂缶，昏鈎半上簾。畦瓜已堪摘，納履自無嫌。
吏罷得休沐，襟懷蕭散中。靜時飛蝶夢，閒處上皇風。稚篠因依碧，疏花磔索紅。素餐無所事，天幸一衰翁。
天帟暮雲消，飛觴夜正遥。洛吟聊擁鼻，陶舞惜迴腰。露曉蟬嘶樹，河秋鵲映橋。客歡殊未幾，離恨又霞朝。
飛檻枕溪光，歡言客徧觴。暫雲消樹影，驟雨發荷香。辛臼橙齏熟，庖刀膾縷長。蘋風如有意，盈衽借浮凉。
縮宿沈榆彩，滄溟轉若華。纔晞漢盤露，便映洛神霞。鳴鳳梧岡迥，桑柔桂籠斜。照梁休自許，城上已啼鴉。
斯人天挺傑，賊膽畏膏肓。疾戰江陵破，長驅頡利亡。成功在不伐，垂烈付無疆。血食雄京輔，于今異姓王。
隴首孤雲斷，坳塘綠水周。螢光不欺夜，蟲織自悲秋。早雁離離度，歸舟泛泛流。萱蘇共摇落，底處是忘憂。
積水增波潤，蒼霞變露餘。斷煙隨鳥遠，寒葉向人疏。萍老猶迎日，蓮衰尚戲魚。臨川方病涉，誰借鄭卿輿。
二月雨堪愛，霏霏膏澤盈。添成竹箭浪，催發杏花耕。迥濕風頭冷，微含日脚明。居然嘉應在，誰是束長生。
二月水堪愛，泮流清復渾。影深天在底，紅亂日摇痕。鶩沒小舟度，魚喁新藻翻。有人無限思，慚愧仲長言。
二月花堪愛，全開未落時。香輕長抱蕊，霞破即團枝。舞蝶何曾定，流鶑不待期。勞君金縷唱，更盡拍浮巵。
二月草堪愛，一番芳意還。遠迷天泱泱，低隠雉斑斑。細雨鮮原潤，東風古道閒。王孫歸定否，持問桂枝山。
二月風堪愛，悠悠天際生。向空鳴籟細，乘暝作寒輕。拂水紋層浪，穿條杌紫莖。煩君期素魄，相伴倒春清。
屨市喧卑極，家林改築初。藩傾猶置筆，楹破尚逢書。徑草臨江府，園畦洛涘居。憑誰遣真意，仁義亦蘧廬。
山近重嵐逼，溪長匹練分。霽波平撼日，寒崦側藏雲。弄荇魚差尾，投汀鷺列羣。如何去尋丈，塵路已紛紛。
西出都門路，橫參送客鞍。低雲能作暝，輕吹不成寒。天勢高無極，原姿秀可餐。長年傷別甚，作惡叵能歡。
密疏即儲胥，指言刀鋸餘。難排趙高鹿，竟葬楚江魚。憤魄棲長瀨，冤氛犯太虛。無人抉君目，他日見誅除。
雲棧馬蕭蕭，銅章庇邑遥。晨暉碧雞路，春色錦官橋。美政方宣布，斯人舊富饒。早須飛兩舄，歸趁漢家朝。
象服流恩貴，輕輿就養榮。新成大家賦，經餉潁封羹。過隙誠難駐，藏舟自不驚。子賢能順禮，三月祔佳城。
嬰病曾無苦，期頤未滿年。風酸吹棘地，露泣採蘭天。庀具藏分澤，張琴委暗絃。江流終不竭，懿範此俱傳。
兩朝推巨德，萬務罄斯猷。漢日左右手，堯年忠孝侯。名言天下滿，故事省中留。宸篆旌碑首，刊文又幾秋。
慶曆公三入，邊陲擾太平。啖金真間敵，撓酒不寒盟。上印情雖切，然髭病遽輕。惜哉天弗憗，宸幄淚先橫。
昔去勸明辟，俄歸參大鈞。公孫未及相，諸葛已傷神。名待天淵蔽，文爭日月新。英魂同玉樹，不向土中春。
巖廊號元老，禮數盛中台。萬石父子貴，八元兄弟才。新詩玉可扣，奇隸鵲爭回。今日看碑字，真緣灑淚來。
賤子空虛甚，何煩跪自陳。摧藏不鳴雁，排迮後來薪。櫛短三秋髮，途奔四海塵。安能得所欲，況是數奇人。
鼕鼕報曙天，歸趁越人船。閩月長留夢，吳門自是仙。漆書多汗竹，圭祀有名田。剩著凌雲賦，囊帷待奏篇。
土甑殘炊黍，津航促扣舷。雲迷孝王苑，星認太丘躔。破瑟弦鵾舞，吟囊錦獸鮮。晚淮他夜月，離思共娟娟。
倦客衣空化，求知刺欲漫。孤飛回鷁路，別淚溢鮫盤。待舉秋槐老，承顔夏枕安。新篇時寄我，魚信接長瀾。
昔誓繻仍在，今行綬已新。春鶑得遷友，夜鶴怨歸人。倦枕低潮月，征帆截渚蘋。清時偏樂職，寒鼈佐吳醇。
有客改南轅，春郊駐祖筵。罇寒禁火國，風暖浴沂天。茂草平無際，殘花慘更妍。鹿鳴偕計近，簪盍約初年。
之子遠參卿，勞勞千里行。素衣因客變，華髮看秋生。遇鯉頻爲訊，逢蓴試作羹。塵埃半通綬，何地免將迎。
綈帙拋蓬觀，軍牙佐柳屯。伏熊均軾寵，睡貉襲裘溫。睢苑寒雲隔，漁撾暝鼓喧。帛書無厭數，知有雁爲門。
祖帟都門路，秋風滿客衣。臺舟三鷁駛，官舄兩鳬飛。鄉思臨波遠，離憂傍酒微。不應緣事事，手自廢談圍。
春序倏云晚，高臺芳意多。花成風地纈，鳥作暝林歌。樹氣薰繁幄，池文疊細波。夾城歸騎散，煙絮徧銅駝。
春意都無幾，還持歡緒歸。游蜂抱蕊去，驚燕失泥飛。風下幡幡影，霞留暝暝霏。既知瑶席恨，不減欲沾衣。
乘秋萬竅怒，拂野恣離披。祭鳥東門酒，鳴鳶上將旗。有誰樵旦暮，無客賦雄雌。何用呼號甚，枯桑了不知。
貴甚宮中勢，軒然帝右趨。所貪惟狗馬，寧是學盤盂。驕取武庫地，氣凌轅下駒。淮南他日語，悔不共嚴誅。
嗟爾一拳質，塊生天地中。柱雲蒸作潤，山溜滴成空。松蓋何年化，星槎此路窮。無邀什襲裹，近出宋臺東。
樂事行將晚，華年怯早衰。翻車壯士速，落葉長年悲。別燕風簾靜，驚烏月樹危。播精寧有用，皮骨極支離。
短影悠揚日，薄寒憀慄天。林聲蟬后老，陂影雁賓聯。悽感客自爾，變衰時適然。何須問容鬢，所遇是凋年。
客心驚暮節，天意歇餘芳。蓮罷池收子，榴成露罅房。綈袍親故暖，紈扇委空凉。庾信真愁否，仍能用斛量。
禁林成宿忝，愚谷負深歸。未識前途遠，容知昨日非。巧勞真物役，靜勝乃天機。君看琴中意，何嘗在玉徽。
秋氣颯然爽，宴居差有情。蠅休几案潔，蟬罷亭臯清。溪水照心碧，雲山刮眼明。其如歲云晏，天地莽崢嶸。
候鼓遥喧岸，行舟逆上湍。輕煙著波面，斜月罷林端。颯沓鳬鷖亂，蒼茫葭葦寒。致君何所憚，便道許之官。
曉瀨雖能迅，寒波不復揚。林聲散棲鳥，隄影度風檣。茲歲方云暮，吾行未遽央。病身非汲黯，安敢薄淮陽。
十里雲邊寺，重驅千騎來。天形欹野盡，江勢讓山回。園竹濃成幄，樓鐘近殷雷。斜陽歸鞅促，飛蓋冒輕埃。
行藥徧城闉，仍逢摇落辰。塢風焦粟罅，園露飽梨津。遠水多成浦，高雲自作鱗。匕丹無復得，魂斷小山人。
湖平潦已收，清興暫夷猶。風舸時摇纜，眠鳬自去洲。荒藤依樹老，殘芡聽波浮。珍重芣山色，蒼蒼到暝樓。
乞得二千石，終非循吏才。霜蓬根易動，籠鳥翅難開。夢寤慚封邑，陶埏仰鉉台。報言殊麗藻，虛附驛筩回。
春物都城晚，歡遊一倍慵。輕風生樹態，暖日淡雲容。小閣時翻燕，閒花更少蜂。幽襟真濩落，所得是無悰。
丈室錦城隈，庭閒地徧苔。飯從香積取，花續少林開。講晝經殘葉，禪宵燭委煤。無嫌一時學，要是暮雲才。
行年踰八十，安坐布金園。指柏仍餘樹，栽桐遂見孫。巖泉晨自濯，經葉夜能翻。顧我生多病，勞師默遣言。
拂曉鐶鳴月，迎寒毳擁霞。衆香摩詰飯，五葉祖師花。託宿林枝俯，分風夕影斜。前期逢晤賞，持對碧雲誇。
歸祴卷蘭芽，城標拂曙霞。溪行鷗避錫，巖供馬銜花。翠柰經園密，蒼莓渡彴斜。暮雲他日合，相望在天涯。
南方有尊者，卓錫戀林丘。演法三千界，多聞第一流。爐烟熏定几，笋脯供齋甌。社約慚成負，霜蓮落幾秋。
近郭一牛鳴，金園界寶繩。衆花天作雨，千焰佛傳燈。碧柰垂園老，青蓮雜漏凝。病襟多俗物，時此訪南能。
寥寥私沐地，索索晚秋時。高樹足危響，寒花無媚姿。遠砧投會急，昏雁赴行遲。撫物能無感，年華及始衰。
脫葉驚彫歲，翻車送落暉。蔗漿晨渴減，桃簟夜凉歸。怨月收紈扇，輕雲怯紵衣。沈愁知幾許，带眼不勝圍。
新火暮春天，窮山寄一廛。畹蘭催酒熟，溪草作茵眠。落絮輕無定，殘花淺自憐。緇帷談久倦，江上問挐船。
春來人暗知，何物驗來時。林暖樹改色，山晴雲弄姿。歸鴻高的的，生浪細差差。老帥非行樂，劭農一駐旂。
鵾雪鎖平苑，烏風裊迥竿。暖容侵柳動，寒意向梅殘。雲薄來無定，天晴望更寬。杯霞莫辭醉，朝野日多歡。
芳意稍菲菲，春城濃淡暉。霞留早陰住，風遣薄寒歸。細溜兼沙漾，初禽隠葉飛。要知刀筆暇，文酒得相依。
樽酒不常滿，年華祗自春。言歸雖薄澣，業已負良辰。野翠欣欣徧，林紅撲撲新。其如好風景，料理愛詩人。
登高大夫事，感物古詩流。韵變齊風緩，辭凌漢氣遒。恨非雌霓賞，惟祝洞簫求。病客無盤玉，琅玕未易酬。
晚矚西池上，池清暑氣微。雲煙互明滅，蒲荇兩因依。戲鰋來無定，眠鳬久自飛。紛吾刀筆慮，逢此憺忘歸。
雨止菰蒲老，風生杜若秋。水光晴動日，蓮氣晚薰舟。暗塢飛螢出，疏叢白鳥留。此時成麗賦，寧減翫游鯈。
中園稍蕭槭，日脚凈空埃。寒蝶飛還下，饑鷗去又回。林高風攪葉，垣暗雨留苔。頗賦高秋興，人非騎省才。
溪淺容篙短，舟移覺岸長。煙稠芰荷葉，霞熱荔支房。技疊參撾鼓，杯寒十饋漿。便成逃暑醉，官事底相妨。
溪流來不近，永日映霞霏。水荇自相繚，汀禽無次飛。頹沙時損路，幽瀨忽藏磯。誰欲留連我，相將日暮歸。
獨坐溪堂上，炎天客少過。紅垂初熟果，碧捲未開荷。曳絮雲更塢，摇金日弄波。一杯聊自舉，凉意雨前多。
宅廢經池在，人亡墨溜乾。蟾蜍兼滴破，科斗共書殘。蠹罷芸猶翠，蒸餘竹自寒。他楊無可問，撫物費長嘆。
風物連南國，炎威逼早秋。墮飛波上翼，誤喘月中牛。雲杼衣全解，冰壺渴未瘳。此時班女怨，虛爲素紈愁。
官舍同山舍，蕭然日杖藜。饑鷗守冰沼，寒薺犯蔬畦。霜逼晴空迥，霞牽晚照低。城鴉棲已定，無事莫驚啼。
人往名長在，欽風歷故居。社殘蓮即老，園廢柰仍疏。麈憶清談外，雲經合座餘。裴回視齋壁，行草暗殘書。
雖昧平生契，懷賢要可傷。生涯與薪盡，法意共燈長。遺畫空觀貌，殘詩孰補亡。神期通一語，無乃困津梁。
鹿園開別墅，牛駕此回輪。花識莊嚴界，林容宴坐人。遠煙時誤晚，靜塢若遺春。共照前溪水，煩師洗六塵。
林梢霞尾暗，海面月華新。一水開天鑑，千金上佛輪。幽巖涵靜桂，潜蚌溢凉津。不必姑山去，翛然自玉人。
月華真可愛，堂上共徘徊。白露方徐貺，清風適共來。蚌津隨照滿，烏閣爲啼開。萬慮方岑寂，愁看雲漢回。
早月始娟娟，西南寥泬天。魄中藏暗樹，輪外上虛弦。傍漢含銀淺，過雲漏葉鮮。遥知今夜鵲，猶得穩枝眠。
出郭曉雲霽，泛舟春日遲。詩懷隨物放，酒面任風吹。循岸煩鷗起，看山惜棹移。州人輕此樂，頼與汝曹期。
玉漏催成夜，蘭釭換作晨。併花排綵樹，分月送遊人。醉幕星臨酒，天街露禁塵。輕雷與流水，隨意伴香輪。
西顥凉飈度，金樞宿靄收。映波休混璧，入幔且迷鈎。蚌冷侵珠潤，羅疏逼帳秋。風流知不淺，庾令在江樓。
幾宵閒北寢，始見映西樓。曲篆臨鈎誤，殘黄映額羞。桂稀山自冷，珠淺蚌兼愁。巧作纖纖句，纔能喻兩頭。
陰光隨落宿，有意待朝陽。暈缺灰餘影，潮平鷺息狂。殘兵驕子國，隠語大刀郎。此夜方諸淚，寧能減數行。
娟娟天外月，正見上朝人。老桂欹藏樹，纖鈎側抱輪。氣清仍泛露，光淡即迎晨。尚作裴回意，西樓對結鄰。
已照金樞穴，初乘玉女扉。望花愁桂老，數葉畏蓂稀。漢蚌兼珠隠，邊兵背塞歸。持將離妾恨，一問上天飛。
嘉月嘉州路，軻峨按部船。山圍杜宇國，江入夜郎天。霽引溪樓望，凉供水館眠。愧君舟檝意，遂欲濟長川。
曉戍朧朧白，春流納納深。生煙纔著樹，罷月稍依林。野路趨斜岸，漁舠泊暗潯。尚緣歸國意，差足慰離襟。
最愛中唐竹，春來百箇鮮。笋殘霞落泊，梢散粉嬋娟。早葉危銜露，昏枝巧住煙。寧孤一日賞，況在此君前。
大旆關河遠，同雲天地浮。凌晨逢朔雪，此路向西州。寒襲生犀健，光催暢轂流。餘清念東郭，穿履趁英游。
峽內逢霏霰，凌辰望已迷。寒花纔集棧，斜片旋沈溪。戶入垂繒壤，田成種玉畦。速乾殊未惜，山道潤無泥。
大雪浹天畿，晨驂望禁扉。二儀連皓氣，萬物共清輝。樓迥標銀闕，臺寒壓粉圍。瑞花真有意，偏著入朝衣。
秋城聊一眺，物色已蒼茫。爽籟風驅遠，寒烟晚曳長。祠成樗作社，戍罷女留牆。要是凋年感，能回倦客腸。
秋旻蕩喧濁，茂宰屬高情。水遶溪初浪，林乾籟自聲。醉茵留剩暖，歡瑟泛餘清。尚念江湖守，其如華髮生。
捧檄去三銓，招招客叩船。倦游驚密雪，離思著幺絃。淮月開帆暝，京塵減綬鮮。枳鸞非久息，刷羽竚來旋。
密雪妍辭盛，垂窗怒翼開。聊從百里佐，初露七年材。集隼趨侯府，歌驪酧客罍。時年無道茀，庇邑邇天臺。
舟行不礙動，縱目望聯隄。稍覺前川近，徐驚後樹低。魚游隨聚沫，禽度带殘啼。自趣家田路，春清況日携。
漠漠朝煙上，霏霏野氣和。驚鴻自去渚，戲鶩不沈波。田畯耕扶耒，溪童食啄蠡。紺舟時一眺，䍧踐損春莎。
霧迥絙林趾，波生齧岸沙。漫紅披杏带，短碧上蒲芽。鮭菜隨宜有，漿醪不用賒。行行樂蕭散，未覺遠京華。
飛宇冠蒼岑，盤盤上百尋。風含太虛爽，雲作下方陰。塢桂寒仍燠，岩猿暝始吟。知君有高興，天壤共登臨。
庭樹報秋歸，蕭然芳意衰。露危陰處葉，風勁暝前枝。嘒嘒蟬嘶早，梢梢鵲定遲。江潭正摇落，司馬不無悲。
斯文推舊德，憂國變華顛。夙夜勞三事，東西止百年。溫辭聯冊祕，良史大都傳。他日賢臣壠，心知望圃田。
美疢交明晦，浮齡詎控摶。宗盟一箇弱，人贖百身難。賜歛榮絺衮，臨哀駐玉鑾。欲知桃李愛，朝紱共汍瀾。
曾第飄飄賦，仍勞冉冉趨。嘆時三嗅雉，倦別一飛鳬。句簿虛公几，迎漿溢里壺。異時齎閥閱，明陟在丹塗。
黌舍久過從，清言服阿戎。半綸人結綬，一箭水分風。行稻鮮原綠，攀花雜樹紅。羨君談有助，新論得王充。
世德封胡後，英游終賈年。塵緇去郡客，木落渡淮天。揖吏貪持簿，勞歌倦倚弦。無憂親釜薄，新復古圭田。
擁節趨瑶縣，回輿禮梵仙。望雲催覲日，零雨記歸年。蕙露霏毫潤，尼珠入局圓。斯人具瞻地，二絕賁金田。
齋橑翠霏間，人高境自閒。禪心溪上月，佛髻檻前山。晝漏依蓮改，晴雲識棟還。誰持快哉意，來此共躋攀。
家賜齊侯履，人推郤縠文。結婚榮外館，謀帥得中軍。盛集追園蓋，遒章託隴雲。不圖新渚畔，更作死生分。
贈窆充幽隧，鳴簫異素輪。山丘華屋遠，桃李故蹊春。使幕被愁霧，談犀委暗塵。須知悟生滅，終得法爲身。
磴齒緣蒼巘，簷牙冒紫氛。樓鳴穿峽瀨，堂宿抱峰雲。鳥散生臺晏，僧歸浴樹曛。居然化城地，長與客塵分。
菌閣俯江干，西南蜀塞寬。看雲記巫峽，望日省長安。鈿崒峰頭碧，霞皴荔子丹。比來秋物好，誰伴數憑欄。
傳聞望帝冤，底處最堪憐。蜀月將殘夜，巴山欲曉天。周軍嘗化鶴，齊后亦爲蟬。物變皆如此，非君是偶然。
茂氣回鮮野，寒姿換故林。敗防溪響急，新甽耒痕深。乳雉嬉原隩，歌牛下浦陰。吾廬堪學稼，將老有初心。
五鼓歇津亭，風帆去斗城。美材王國秀，獨木縣官征。萍密浮罌劑，蓴絲雜釜羹。袁郎秋詠去，江月對盈盈。
穹旻炎𡏖歇，顥氣襲中閨。倦鵲兼河轉，初蟾共月西。客愁無處所，世慮足端倪。清客纔成泫，皋禽且穩棲。
風頭日蕭索，爽氣自西岑。暝戍有傳鼓，寒城無罷砧。未論鄉思苦，且念歲華侵。目羨高高雁，先時到上林。
書來何所道，報我二毛生。種種因年化，星星著領明。別離纔幾日，感慨若爲情。且莫悲遲暮，須容四海兄。
予從大夫後，祿乃二千餘。簪筆論何事，藏山著底書。病教年事早，拙使宦情疏。合治菟裘未，蝸牛尚有廬。
弱柳蒙蒙密，新花衮衮繁。貪尋芳蒨遠，遂到落霞昏。亭橑銜山靄，池波撼月痕。惜春還語客，慎勿訴餘樽。
有客過窮巷，門羅日晏開。南州一榻下，平轝二龍來。霏雪欣談麈，炊菰乏案杯。自慚鄰壁焰，時照不燃灰。
幽興足端倪，危橋便見溪。浪輕魚喜擲，山近鳥工啼。弱葦披風溆，凉蔬甲雨畦。使君來已屢，林下自成蹊。
明月不常值，中秋能暫新。誰言一堂上，相與異州人。適意苦難得，舉杯寧厭頻。清光定千里，他日遠相親。
巖徑躡雲層，藤蘿失晦明。青谿一道士，籃轝兩門生。山溜足奔響，松風無罷聲。願同沮桀侶，林下耦寒耕。
倉卒聞嬰疾，何辜遂沒身。哭筵同産子，霜寢未亡人。冢有邢山舊，天爲京兆鄰。想君齎志恨，不使白楊春。
我作魚符守，君司鳳詔文。他時談笑罷，今日死生分。怨涕翻滎浪，悲魂引鄭雲。山陽懷舊笛，腸斷不堪聞。
謝氏雖多女，中郎竟乏兒。人生忽至此，天道果無知。一代英才往，千篇故稿遺。生平同翰墨，不及鏤豐碑。
岸幘坐前楹，天圍極望青。日華開嶺霧，風影碎池星。重露驚棲鶴，幽叢带暗螢。塵機心久息，寧待據梧瞑。
炎氛隨日入，岑寂坐遥帷。倦鶩昏投浦，驚蟬夜去枝。桂華兼月破，槎影带星移。珍重窗風好，羲人即此時。
悲秋葆髮生，倦客厭離身。九奏莊禽眩，千鈞楚俗輕。媒勞傷偃蹇，歲晏恨崢嶸。誰訝游都久，方歸谷口耕。
欒欒餘病骨，踽踽本孤臣。夷餓懷餐粟，軻居憶徙鄰。舊圍寬脅带，鑱刻暗書筠。親見揚雄者，容儀不動人。
答書牛馬走，卜疏草茅人。久謝輪囷器，羞言阿堵神。觸籠摧勁翮，喣沫瀑窮鱗。尚欲求糟粕，心知老斲輪。
滯淹連春晦，層陰接夜分。驍壺惟發電，愁棟但生雲。里突居無爨，官蛙坐厭聞。遥知霖唱罷，客思轉相紛。
彫節真如借，良宵此向闌。家儲宿歲酒，鄉送大儺寒。舊卉回新物，來情續往歡。匆匆餘幾刻，催具五辛盤。
刻像小蹁躚，無情是所憐。客歡迎指顧，觴冷寄回旋。屢轉疑投節，將休似取妍。勞君戢深意，醒者勿須傳。
經㰅摧無幾，書刀削未休。胡能反招隠，更欲傍牢愁。澌硯寒餘滴，窗燈明映篝。子威銷骨盡，何相得封侯。
日晏來憑檻，要知刀筆休。晚雲山曲岪，麤飯客稽留。未覺清言減，猶堪大白浮。狂歌誰擊節，只是自摇頭。
湖色淡無際，月華相與閒。臨波雙璧映，照浦一珠還。宿火汀洲外，橫烟桑柘間。不妨清思劇，舉國盡溪山。
危欄真可倚，極目盡高原。雙堠驛邊道，孤烟山下村。高風生樹響，寒水落溪痕。坐見斜陽盡，歸鴉滿翅昏。
籠櫻沈醵宴，津鼓愴離羣。道出東南水，心留西北雲。秫田供醖劑，練幅換書裙。熛闕方呼俊，歸來竚獻文。
靈風徹宴巵，十幅曙帆飛。路入江山國，人兼綵繡衣。草堂空岫幌，偃室聽琴徽。誰識無雙譽，新從日下歸。
軍府沈千奏，邊城佐一同。鄉書黄耳遠，客爨扊扅空。怨曙羌笳月，嘶寒代馬風。未應期會急，平日廢談叢。
年衰冬集罷，鷁首曉帆催。枳棘非鸞處，膏腴得父才。澄江限天闊，孤鶩透霞來。此地留清賞，誰同耻宴罍。
霜宇澹秋光，崢嶸歇歲芳。地形侵楚庳，渠尾入淮長。廥集牛初下，羅稀鳥恣翔。病悰多感極，身託茂陵傍。
上恩留不遣，仍棹越船回。人忝玉堂署，魚還符節臺。危心摧櫓罷，病眼刮雲開。讀徧淮南詔，慚非視草才。
得麾初出守，趨召遽言旋。露藿元傾日，秋槎却上天。丹塗容蹇步，星弁許華顛。再奏皆聞罷，慚妨此路賢。
古邑蓬池上，私居市道鄰。初拋三釜粟，來作一廛民。乞火黔薪突，繙經振隙塵。何從復何去，更欲問圓神。
墜雨離邦遠，編蓬僦廡卑。人非一國敵，家乏萬錢貲。江海嗟漂蕩，乾坤惜變衰。此時看落葉，寧翅長年悲。
驅馬三封下，還家值日西。林間尋路隘，露裏入山迷。僮倦仍依樾，雞閒已上棲。暫來翻似客，鄰酒夜過携。
清和遷首序，岑寂此憑欄。澗雨虹前罷，林櫻鳥後殘。野姿連草向，天影入池寬。日暮嚴城阻，裴回惜據鞍。
行藥來溪上，園秋損物華。漫叢繁野菊，荒蔓繫寒瓜。野曠難藏樹，山明即變霞。病身慵事事，樓鼓謾催衙。
萬里江南客，三年澤畔身。驚弦已瘡雁，涸轍欲窮鱗。日月奔騰晚，烟花感慨春。誰能爲此曲，無乃數奇人。
聞到清淮上，還乘清溜回。緣持使者節，難把故人杯。曙蓋星銜柳，昏郵雨亞梅。愴離并感昔，都向句中來。
玉帳論兵罷，東方靜守藩。有塵都是客，無法可容言。海鳥逢觴怯，醯雞戀甕喧。因公四句惠，彌覺對酬煩。
京華倦遊客，顧我損文鱗。道覺窮方勝，交緣淡更親。句成池草夕，訊到隴梅春。欲答雙盤恨，清才彼有人。
請告煩開許，循衰分退藏。病淹三折臂，愁熱九迴腸。凍酌思同釂，仙丸得徧嘗。深慚白雲老，相憶未相忘。
遮莫傳衣去，饒他舍筏回。雪雖爐上見，珠自髻中來。劫劫無真諦，人人止妄猜。公知兜率否，舉足便塵埃。
白草開平野，炎暉照暮雲。商原寧易嚮，崑玉怯同焚。田燭宵俱遠，邊烽曉不分。方陽休自任，阮瑀久從軍。
霜華零暮節，日氣淡長穹。池減無留潦，林寒少罷風。蟲鳴星杼促，蟬起露緌空。隠几無紛慮，窺園嗜晚菘。
中園秋物曉，清玩日無窮。暝篠深留翠，寒花淺作紅。鶴鳴殘滴露，蜩咽已凉風。誰伴調絲管，心知憶戴崇。
握臂苦愔愔，蒼華倦晝簪。悟非蘧瑗早，達想凈名深。齊鹿閑三㰅，仙圖戲一禽。獨應吳客問，眉宇識侵淫。
兩股飛神錫，千金供住園。吹毛曾有問，得髓更無言。蘭紫恩袍異，蓮香社侶繁。雙林今奄忽，淚目送風幡。
擊電傳心要，浮漚厭世喧。一牀空病室，五葉讖諸孫。風慘萎花墜，塵流舊鑑昏。導師寧怛化，緇侶自銷魂。
積雨漲秋濠，輕舟共此邀。菰蒲斂鋩鍔，蓮芡熟櫜韜。岸靜魚跳月，林喧鳥避篙。歸時興不淺，風物正蕭騷。
珍卉分清賞，飛郵附翠籠。蹄金點鬢密，璋玉鏤跗紅。香惜持來遠，春應摘後空。玩時仍把酒，恨不與君同。
春過湘江渡，真觀八景圖。雲藏嶽麓寺，江入洞庭湖。晴日花爭發，豐年酒易沽。長沙十萬戶，遊女似京都。
寒日繫難定，鳴笳弄已休。凍崖初辨馬，昏谷自量牛。漢樹臨關密，荒泉入塞流。登高能賦未，風物古堯州。
齋舫談經後，官池載酒行。斜陽鳥外落，新月樹端生。清漾思江浦，夷猶遶郡城。東轅有遺恨，日日物華清。
嫌忌蕭朱末，盈虛田竇間。言雖甘若醴，心定險于山。覆轍何能救，頹波遂不還。居然孝標論，抵几若爲刪。
盛府從軍日，大家隨子初。伯兮均潔膳，仲也慶將輿。霧舍嵩塵薄，霜程鞏樹疏。循陔傳詠切，匪夕佇歸歟。
我作東南守，君爲河朔行。旌旂向江步，笳鼓入邊聲。共結光華遇，難禁離索情。惟應指羊酪，未肯下蓴羹。
尋幽路窮處，略彴跨回溪。一水虹相映，雙華鶴自棲。淺痕過釣艇，斜勢截橫隄。弭節誰憑望，秋光徧水西。
大道來中縣，餘糧徧近原。狙林朝芋隕，豳屋晝茅喧。短日方催暮，低雲屢向繁。我憂寧易寫，惟有悄無言。
天形垂沆漭，原勢带紆餘。社久熏無鼠，淵澄察見魚。駉駉開牧庌，蹇蹇度柴車。却望斜陽市，行人掉臂初。
滯雨兼蘭夕，遥帷更燭房。疾雷方破柱，驚電或生牆。易斷幽衾夢，頻迴逐客腸。新歡誰復得，最是楚高唐。
唱第千人俊，從軍十部賢。雞翹迂賜綬，鷁首赴歸船。別思瑶華岸，懷鄉玉膾天。不妨賓弁側，新曲徧鵾絃。
寥寥天意晚，稍覺井閭閒。水落呈全嶼，雲生失半山。牛羊樵路暗，燈火客舟還。暝思輸鳬鵠，歸飛沆漭閒。
中伏翻無暑，斜陽未即曛。暫光風處葉，餘墨雨殘雲。圃埒繁蔬甲，堂坳疊蘚文。巾㡚殊上喜，文酒半離羣。
地漬蚌衣接，天澄縠霧開。微風發琴籟，殘月減珠胎。鳥散纖條動，魚遊細浪來。坐堂兼伏檻，恨乏楚人才。
左典吳山冶，行行榜客舟。終無善宦巧，肯爲著書愁。別思都成惡，芳辰信易遒。江南饒杜若，何興奈高秋。
奕世依巖石，褒恩下帝庭。姓名高士傳，父子少微星。池溜遥通澗，家林近带坰。分明詔書意，天極賜鴻冥。
客雁歸何處，寒螿鳴不休。兼之清夜永，副以長年愁。家令有移带，中郎餘白頭。此懷誠自感，何頼怨高秋。
秋物向摇落，客心真悄然。高風已凉夜，澹月始晴天。拂幌單綀怯，凝塵故扇捐。露華休早滴，羈鵠不曾眠。
四海秋風晚，千門夜刻長。梧桐老空井，蟋蟀近人牀。暗燭勤垂燼，離鴻短趁行。生平江海志，耿耿未渠央。
遠假西南守，三逢梅柳新。衰令宦情薄，老惜歲華頻。郫釀供銷日，巴禽巧喚春。離家何所恨，雁後作歸人。
雲棧短長亭，今茲重作經。邛崍叱殘馭，蜀分使回星。旅鬢雙垂雪，羈懷一泛萍。驪駒在門久，此曲若爲聽。
聊隨漢使者，一上周王城。片雨北郊晦，殘陽西嶺明。野禽呼自別，香草問無名。誰復歌離黍，惟興箕潁情。
名高身愈隠，孤錫倚巖扃。園布黄金地，臺藏白馬經。菴雲吞暝燭，澗月瀉虛瓶。坐想谿橋路，莓苔又幾青。
故人詩未報，恨恨復經年。夢去長江路，心知寶所天。孤情巖桂老，逸思暮雲傳。無奈纓緌累，猶乖方外緣。
倉卒浮江日，聲名建號初。羣臣讓禁臠，上宰製單綀。氣銳開桁戰，心歡折屐書。纖兒競撞壞，不念好家居。
故歲東南客，新來西北飛。聲迷江月老，陣入塞雲稀。遠恨拋書素，餘音付玉徽。行人落君後，搔首未成歸。
聲繁知併舉，陣急想斜分。臆飽江南稻，身隨代北雲。足書煩遠寄，箭道怯虛聞。口噤悲黄鵠，相望不及羣。
間關羈籍遠，跌宕壯心違。倦逐淮禽去，欣同塞馬歸。時來富且貴，事往是耶非。姑共春清酌，徐徐遣世機。
壽客若爲情，風流友麯生。殿秋安晚節，爲隠被香名。曼衍南陽種，凄凉楚澤英。見山應自語，今古幾淵明。
驛道雲山裏，悠悠千騎行。猿禽互啼嘯，崖嶺各陰晴。樹合天疑窄，川回地忽平。錦官何日到，菖葉已催耕。
圓期壓秋半，飛影破雲端。明極翻無夜，清餘遂作寒。桂繁團露濕，輪駛渡河乾。且置窮邊思，何殊故國看。
舊筆刑丹燥，新辭苑雪妍。一名遲上月，再擊始垂天。鷁首凌波穩，鳬翁賜綬鮮。邑歌豐暇日，擿句暮爭傳。
官事未易了，田家胡不歸。煙原射雉樂，春糝養魚肥。菜密成巖幄，蘿長代石衣。無爲落吾事，坐老故山薇。
腐肉填鴟素，華軒載鶴身。閉關吾有謂，當路彼何人。带眼移仍數，顛毛變愈新。惟無公幹譽，他味似漳濱。
淹卧日無聊，年侵葆鬢凋。久衰翻似鳳，危息乍成鷮。筆倦長棲格，琴慵不褫襓。心知煩慮苦，寧望一丸銷。
自昔聞稱疾，于今是養疴。三盃留客案，五子倦朝珂。落落堪憂苦，星星奈老何。酒希非所嗜，揚宅竟誰過。
天假支離養，人懷寂寞慚。衰容行得老，苦節遂無甘。飛鳥惟宜下，疲馿詎可驂。吾生知所守，嘲客勿多談。
里旅居仍隘，臺家疾見寬。何言漢樸學，正似楚枝官。煦渚藏勞尾，投林戢倦翰。上恩何日報，怯步已蹣跚。
前時同出守，星鬢各蕭蕭。蹊李伐不食，原禽行自摇。棹前饒沸浪，蓬處但驚飈。素願山林隠，公乎不在招。
壯引朱顔往，衰招白髮生。危心幾何折，勞尾自然赬。把酒天涯恨，搔頭歲暮情。將何獻康樂，衰思頓如酲。
宗工方出守，大士此相親。不有今平叔，難酬彼上人。氈毹連榻具，笋脯對盂珍。別後臨川偈，同翻幾葉新。
江南高比樹，塞北僅成叢。向晚誰爭艷，防寒淺作紅。弄條風淅淅，銜蕊蝶匆匆。且作黄花伴，無令歎斝空。
雷鼓殷山春，槍苗第一新。雲供烹處碧，露餉摘時津。甌潔凝芳乳，羅纖撼練塵。貺予知有爲，多渴思遲人。
天地西風徧，亭臯衰意生。寒雲終不雨，危葉自多聲。晚蟪猶嘶樹，啼鴉稍著城。默然孤客思，年序共崢嶸。
遥夕何曾寐，孤懷有爲憂。謀多真逗撓，師老但誅求。朔霧摩邊壘，羌風殷戰枹。吾生誠用寡，歎罷只搔頭。
先日二毛生，秋來無復驚。南風隨楚俗，北斗望都城。塢栗霜開罅，池蓮雨折莖。停罇問天意，何適付枯榮。
夜分羣動息，秋意久勞勞。林凈月華上，河明天界高。街風遥疊鼓，園露暗僵桃。萬事蹉跎外，惟應得二毛。
朝弁辭清曉，齋艎汎暮秋。官華飛雉省，地劇左魚州。湓水遥浮郭，天章近占樓。知君乘月夕，不淺是風流。
新秋摇落意，只似舊秋時。流景預何事，長年真自悲。芙蕖兼露歇，楊柳带蟬衰。歎罷蹉跎在，惟應素領知。
老去慣摇落，第看芳歲陰。穗殘饑鳥集，荷破曝龜沈。遠岫多餘紫，寒溪有定潯。殘蟬何所畏，緘口抱秋林。
眩罷目還暗，花殘鬢益稀。長吟病莊舄，孤憤老韓非。坊酒叨常秩，鵰花濫賜衣。家田耕熟未，元亮欲言歸。
秋色徧華顛，真成私自憐。身慵寧復事，秋早不依年。作吏惟思隠，從僧寖悟禪。支離果如此，只稱據梧眠。
偃藩多式宴，佳雪屢飄霙。意感年將盡，歡容酒剩行。伊公調鼎樂，羊祜衣裘輕。況屬輶軒暇，須容心賞并。
勝地紆佳客，高秋會賞心。返霞延落照，餘岫補疏林。捉麈談方熟，持螯酒屢斟。無煩命絲竹，擿句是清音。
迴堞巑岏極，長天蒼莽中。遠溪寒不浪，高木暝饒風。棧廥休王馬，槍纍隔苑熊。殘霞牽望眼，時到夕陽東。
彼美雲章子，翛然天外情。凝眉逐層翥，俯手散餘清。霄迥心逾遠，徽遷曲暗成。千秋想蕭散，方覺繪毫精。
容與下層岑，飛流界百尋。記方誰辨玉，雜溜自成琴。細浪浮烟闊，迴波逗月深。我來聊挹注，嚼藥有初心。
逃臘藏深柢，乘春發故荄。雨障單蓋側，風偃半旗開。脆理繒爭裂，斜規扇欲裁。無堅喻浮世，金粟信多才。
志豈觀非聖，才猶恥壯夫。窮愁五經笥，感慨八騶呼。昔隠思投耒，今行誓裂繻。莫邪方有請，誰爲鼓洪爐。
比日投簪隠，孟逢列舍椽。值巖因鑿牖，仍磵即疏泉。斧爛仙棋路，花飛佛雨天。諫帷他夜夢，猶在翠微顛。
林下復池邊，其如春暮天。花仍無數落，柳亦第三眠。强飲非能劇，狂歌不取妍。流芳何預事，只是自怡然。
風林曾語別，王舍此相逢。凈月常涵水，孤雲易去峰。供緣賓閣飲，耳界帝城鐘。却舉當年話，無言促麈松。
昔人牛口下，胥宇化南州。祖地千燈續，荒垣八字留。漏長蓮葉晦，園勝柰陰稠。後嗣推崇意，同風古佛流。
督府監軍重，清時握節榮。長雲抱漢壘，殘月偃邊兵。戍霧漁撾疊，衢風鶴蓋平。不應煩暑路，河朔趁飛觥。
仁里樂丘園，茨茅構迴軒。檻風叢篠密，畦雨晚菘繁。列岫非他境，疏流即故源。彥倫回駕日，于此愧驚猿。
淙波聲可愛，最與靜相宜。激射不平處，潺湲無罷時。擁花含驟咽，礙石濺空危。便作山林趣，寧妨吏隠師。
三輔古風烟，征驂悵未前。山園蓬顆外，宮室黍離邊。樹老經唐日，碑殘刻漢年。便須真隕涕，不待雍門絃。
興亡作今古，事往始堪悲。宮破黄山在，城空北斗移。走岡寒兔急，啼戍暮鴉饑。灞岸重回首，惟餘王粲詩。
城闕今安在，關河昔所憑。種祠秦故畤，抔土漢諸陵。花樹圓排薺，樓雲淡引繒。南山不改色，千古恨相仍。
積晦澄天宇，浮凉湛物華。遠雷猶送電，殘照即成霞。賀燕翻空迥，傾梧疊影斜。披襟無內熱，寧憶鄭生瓜。
齋幄連蜷駐玉虬，萬靈遥護翠雲裘。寶雞竝雊迎神曲，卓馬爭趨助祭侯。封屋都人差賜帛，賤星牢口閴無囚。露蕭雷解疏恩美，萬和歡聲速置郵。
三時受詔擁緹油，曲筆無功苦思抽。不得成書同太史，須知非我異春秋。空言自合因人廢，殘藁猶應蓋瓿留。歸卧私庭深閣筆，飽嘗雞膳太悠悠。
仗外鮮雲斂夕容，蹕聲遥下紫營東。迎神秘座摐金密，腏食清壇烈火紅。七萃禁戈攢月冷，萬侯朝璧照霜空。天心帝意通歡豫，併在柴薰縹緲中。
雲端嶢闕下呼鞭，綵樹遥分坐狄前。山戲百層平樂地，佛輪千影瑞陁天。祥風入助銀花麗，寶月來供雉扇圓。獻歲承平多樂事，擊靴誰美唱唐年。
邇英何幸奉經筵，俗狀婆娑艾服年。蘭葉初窺圖上字，奎鈎乍識禁中天。坐憑重席慚清問，能讀三墳頼衆賢。猶藉向來稽古力，不然須合早歸田。
露門重幄紫雲開，何意孤臣得重陪。攀樹已驚劉放老，受釐猶及賈生來。華綈藉暖瞻宸几，甘露浮香入賜杯。稽古雖勤成底力，心知不及漢儒才。
相閣齋居政事西，茲辰正值朔雲低。雪園鵾冷應先舞，雀樹鷄閒欲早栖。擱筆暫停黄紙尾，解驂猶放紫茸題。仙謠唱罷微陽動，誰見林間荔甲齊。
枌榆秋報漢家壇，齋誓先朝令不刊。抱蕝一身依禮署，飯蔬三日屬祠官。天池唳鶴驚宵滴，宮堞棲烏噪暮寒。倦枕不煩神櫟夢，有人無用亦常嘆。
破月餘光淡禁街，駐車聊候九門開。雙蟠曉闕蒼龍動，斜倚春城北斗回。漏箭急傳催疊鼓，酒爐爭擁賣寒醅。元規塵影真堪畏，已傍游人要路來。
翠裘朝罷轉昕霞，頒服諸方走使車。泥和五芳中出詔，錦裁雙獸織成花。官叨侍橐恩加等，例及和門賜有差。坐襲餘溫身更寵，不慚多病带鐶賒。
腷膊雞聲夜向晨，東方飛景到雲林。簾幃已是曈曈曉，庭戶全無曀曀陰。可是梧桐長得地，也應葵藿久傾心。日邊早晚來環賜，見說清光注意深。
鬰葱佳氣護天臺，銜尾茸題隘路槐。金箭忽鳴衡漏盡，火城爭撲相車來。黄人日映仙盤上，閶闔天隨禁鑰開。規地凝深誰得見，渚鸞雝鷺自趨陪。
銀臺路入複門賒，四載重來鬢愈華。況自秋毫皆帝力，何言舊物是吾家。宮盤浩氣浮襟爽，省樹珍陰疊殿斜。書枕夢殘聞吏報，日痕還復度磚花。
漢家殿幄紫雲連，萬品仙葩匝賜筵。露蕊半晞仙掌外，斗杓長在帝車前。液池綷鳥棲連籞，鉤盾祥麰徧弄田。病客無階陪槀飫，除因斷夢到鈞天。
秘殿霞暾幾刻移，天臨法座儼朝緌。魚龍霧暗充庭後，羯鼓風乾解渴時。山答歡聲來廣座，花留和氣入繁枝。自憐侍從非方朔，不識壺𪙾是隠詞。
長懷禁籞宴嬉年，帳殿深沉望碧蓮。秦地河流疑象漢，上林宮繚欲捫天。恩盃蘭末流霞溢，蹕道梧陰綷羽鮮。紫陌暮歸人籍籍，汗帷揮雨杏粘韉。
四陵煙柏蔽團暉，曉束朝紳拜廟闈。臺下俗無西向射，寢中人護月游衣。垂髯上漢龍難見，耘野連天鳥自飛。酹畢驅車循故道，經時回望悵依依。
本自悲凉葆髮多，何緣末至濫中阿。馬肝不食非論味，狗曲猶輕枉爲歌。舊學空疏緣病廢，壯情牢落伴年過。終然野鹿江魚性，長在雲林與素波。
良辰酒所獨持杯，目極南雲首重回。榮路久嗟冠一免，經筵貪愛㰅三摧。多年道勝胸中戰，即席人推客右才。深詔糊名求異等，佇看揮筆映天臺。
中天銅雀長鳴罷，清籞滮池告稔初。刈斂方從弄田出，頒分更自導官餘。霜莖矗秀紆宸玩，玉粒凝甘剩禁儲。慚愧有年君賜厚，等閒欹枕夢爲魚。
火樹繒山鳳闕前，皇都美景屬新年。烟花併作長春國，日月潜移不夜天。道上落梅飄脆管，陌頭繁杏著遊韉。須知鈞會人同樂，莫嘆秦侯抱疾眠。
出休連日似山郎，坐有蛩氈沐有湯。缸面酒華隨日轉，琴中松韵共風長。宮卑寧爲今無巧，愚極曾聞古是狂。自顧支離身碌碌，襆歸囊被亦何妨。
彌旬出沐道山頭，僦廡蕭蕭避世游。枉是胸中存壘塊，可能皮裏有陽秋。駕車款段慚鄉品，託乘鴟夷笑客愁。曲突不黔賓坐冷，時聞庭雀一啁啾。
病粟支離月有儲，漢家湯沐許家居。材同曲社真無用，拙比河陽恐有餘。半夜羈魂隨鶴警，九秋嘶腹共蟬虛。誰言舐痔非長策，却得君王五乘車。
火雲疊影抱炎曦，霑沐身閒與勝宜。卷葉初開芰荷沼，輕房半繫石榴枝。茶槍早翠吟魂適，蔗境餘佳渴肺知。汗馬屬鞬非我事，到頭攘臂是支離。
門依北郭最閒坊，休令歸來白晝長。司馬苦消非我事，次公無酒是真狂。午雞初下繁陰合，夢蝶徐翻倦枕凉。自笑此生疲挾筴，不知呼塞亦亡羊。
散带家居首任蓬，閉關窮巷避雌風。官非言責如餘裕，流在儒家覺少功。慢態已成書几積，黠姿無半畫厨空。此生信有天年樂，堪置蒙莊大社中。
寒雲萬里送殘宵，面旋祥霙集歲朝。繁影未能藏夜燎，薄花仍欲伴春椒。光含象闕蒼龍舞，氣勒交衢卓馬驕。豐兆歡歌誰不爾，百官兼放五門朝。
曾見芳英上舞裙，緣何此地寄輪囷。烟滋黛葉千條困，露裂星房百子勻。未羨扶南收作釀，曾經騎省賦爲珍。須知博望來時晚，莫促幽芳趁暮春。
長廊盡北到禪扃，宴坐林間共褫纓。秋氣只知雙鶴唳，塵喧已去一牛鳴。晨鐘暮磬無時歇，翠竹黄花相間明。妙墨仙郎題爵里，他年爲寄此中行。
王家賜第曾開府，天子營宮此嚮儒。壞壁有經還闕里，廢臺無鹿嘆姑蘇。泉疑自湧供池溜，柱欲飛來荷棟桴。獻歲成工觀盛禮，願陪希瑟趁風雩。
紫房丹萼旋辭春，素瑟悲多不忍聞。暮雨便從巫峽散，餘香猶上魏臺分。魂銷南浦波空綠，望絕長門日易曛。翠被已空桃檝遠，自今搔首更離羣。
墜素翻紅各自傷，青樓烟雨忍相忘。將飛更作回風舞，已落猶成半面妝。滄海客歸珠迸淚，章臺人去骨遺香。可能無意傳雙蝶，盡委芳心與蜜房。
留滯符魚素領垂，十年方喜覲彤闈。平臺雪罷鄒陽老，宣室釐殘賈誼歸。疲馬有情依櫪嘆，倦禽知困傍林飛。相君門下餘塵在，擁篲應容一叩扉。
老還東觀復懷鉛，坐對秋風鬢颯然。怨曲未平曾破瑟，故瘡雖愈尚驚弦。蕭條門巷張羅外，閴寂曹司擱筆前。借問不才爲累否，古來山水盡天年。
湖天初日駐彤幨，雪霽樓臺朔氣嚴。浮隰淺花全裂縞，拂沙殘白暫成鹽。澌迎客棹容徐進，寒著賓罍喜細添。農壤徧膏民癘息，相君餘興付厭厭。
孑孑歸檣五兩斜，浮雲盡處是京華。不隨東魯人浮海，正似新豐犬識家。笏首新荷尋珥筆，腰間故印解垂緺。多年蹇足蹣跚甚，却畏丹泥九墄賒。
茂陵移病在窮年，尚省長安在日邊。生意不隨枯樹盡，危心重伴死灰燃。秋風壓苑檀欒近，夕斗橫臺睥睨連。側注舊冠塵滿屋，定須彈拂故人前。
一封東走罷州麾，却趁清班上赤墀。侍史香爐留直夜，王孫春草見歸時。虛名所頼天藏拙，晚歲無如病與衰。要在屬車何所用，只堪盛酒比鴟夷。
方道逍遥一品身，盡收和氣付凝神。小車殿裏拋丞相，南極星邊伴老人。雙鶴對眠雲帳月，五芝催耨雨巖春。支離舊客公知否，私計東山作近鄰。
第門行馬護清埃，拂席時時宴具開。安石風流今日是，平津賓客幾人來。幄中謀熟君籌在，川上身閒汝檝回。絕俗新章滿都紙，向時疏傅定無才。
調元罷後久忘機，三見東山拜詔時。言在典謨經舜問，規留廊廟許曹隨。人間歲月尊黄髮，方外謳謠續紫芝。舉酒祝公千萬壽，逍遥長與赤松期。
五馬新回金絡頭，方春稀訟釋南囚。荆岑漢滸聯形勝，渚月臺風遞宴游。自許良辰偏有感，不知清唱遂無儔。比來酒所聞相憶，對倚層城近此樓。
名帖唐家十二時，囊封自乞阮咸麾。三行牛酒過鄉墅，九向雲山駐使旗。蘭露夕薰歡潔膳，桂風秋遣怨叢枝。不應晚計還臺約，紫掖深沈竚演辭。
寂寥臺榭使君家，日涉中園到日斜。林下歸心紛似葉，菊前衰鬢晚于花。支離粟飽寧無愧，漫漶書成未足誇。猶有一杯相伴在，判從鶗鴂耗年華。
午陰初轉歇餘喧，暫到高齋一凭軒。蒲芡因依殘漲沼，棗梨狼藉晚秋園。輕凉著衽如堪掇，靜境留人自不煩。須信吏中逢隠趣，隨宜鮭菜伴芳樽。
鬰葱喜氣抱天迴，飛柱門深拂曉開。樹綠遠隨馳道出，塵清曾傍屬車來。霧中溫洛浮仙牒，雲表神崧薦壽杯。何日東都參第賦，班生猶是令蘭臺。
爲樂東平得再麾，別營層閣駐經幃。溢囊祕簡青皆汗，署榜宸毫白正飛。罇喜客來銜酒數，畫疑仙去啟厨稀。門前即枕春溪路，幾曲歌成使舫歸。
十年獨漉走天涯，耗盡流光得鬢華。猶喜此身隨社燕，擬將何面對林花。牢騷續罷文誰讀，塊壘澆平酒自賒。舊隠不須相掉罄，要須歸種邵平瓜。
卧治無功賜告回，驟叨鳴履上中臺。壺公天壤非真死，蒙叟軒裳是儻來。經灌早蔬扶隴出，失刊園蕊犯簷開。此身疏拙真丘壑，不是當年王佐才。
漢東煙樹露蟬嘶，迴首周南涕易危。梁苑謾傳居右賦，扶風誰識最良眉。仙巾雨墊愁懷路，素壁塵凝憶問詩。他夜夢魂知不遠，蘧蘧長繞越禽枝。
誤持軍印攝中牙，朔雪添成兩鬢華。大抵不侯寧戰罪，由來寡要是儒家。山南近暖先迎日，樹北緣寒晚作花。歲晏知非宦情薄，潁田歸興滿蒼霞。
競爽吾宗屬俊翹，凌雲辭氣剩飄飄。十年締思輕傖賦，一骨評風壓楚謠。縱玩書窗迷野馬，長吟秋社續寒蜩。夫君自有何郎恨，枉使東陽臂肉銷。
關外車徒籍籍歸，章街柳色綠如絲。薰衣別館香三日，卜夜重樓燭九枝。雪市雲迴翻祕曲，蘅臯波暖寄微辭。十年酒美俄星弁，肯信尚書對有期。
四十爲郎信倦游，虛名韁鎖太悠悠。危心正似葵傾日，衰質先于柳望秋。要路風塵疲驥足，故潭煙雨廢槎頭。潁灘漸報耕疇熟，終乞閒身守一丘。
上都頻見歲華陰，偃息由來本茂林。醉若有鄉須裂地，吏如逢隠即投簪。銜無窶數知容冗，病似支離亦挫針。況自疏家兄弟約，他年擉鼈故溪潯。
誤懷手版應弓招，汩汩塵容葆鬢凋。潘拙本無鄉曲譽，嵇駑偏恃母兄驕。雨畦菘葉晨羞薄，風竈茶煙午睡銷。縱到北山堪自笑，春蘿秋桂久寥寥。
未老辭榮上所褒，官閒猶寄白雲曹。海邊人樂鷗先下，籠外天多鶴始高。此路逍遥真有趣，他年侍從信爲勞。清商弟子歌聲妙，誰判揮金引凍醪。
倦持塵簿著綸巾，清眺城隅夏物新。幽鷺儀容高似客，晚鶑言語巧于人。雨邊斜照猶銜嶺，風後餘凉自舞蘋。天借使君仁智地，此來山水更相親。
空函檄草聚浮埃，日愧西園綴上才。著帽每容司馬進，脫巾多伴使君來。孤根易變江南橘，歸夢先隨隴首梅。惟有酬恩無限淚，異時應濺別離杯。
緇帷悵別倏經年，榮路心危重惘然。寧死道邊終自直，狂歌河上欲誰憐。魂隨夜蝶星垂地，信斷秋鱗水接天。早晚承明慶三入，願持雲漢續遺篇。
密雪天街客履穿，更將羈思敵彫年。無人載酒誰同樂，有物燒愁便許燃。腷臆文章千牘上，蕭條光景二毛邊。我能知子今何頼，無用長于馬腹鞭。
濫陪坐諾已三年，始望霜威紺弩前。舊業久辭南郡帳，深恩獨戴故人天。頭欹解散慚星弁，腹飽侏儒費月錢。欲託牙琴愬真賞，流塵無奈晦幺絃。
柱後峨冠久未還，江南行府使旗鮮。陳陳洪庾催輸粟，往往吳山即鑄錢。暝月早霞千里國，廢樓殘社六朝天。時清憲筆無彈劾，供助騷人藻思妍。
晚雨跳珠萬蓋勻，紅房高下照池新。採時雙艇須加槳，行罷微波不見塵。解把清香貽密坐，忍將芳意付蕭晨。如何老帥殘風味，三占秋英作主人。
病褫荷囊避禁闈，彌年專氣養瓊枝。仙都去後桃尋熟，溫室重來樹更滋。宮月舊蟾涵靜滴，武泥前劄燥殘芝。寶釘賜带輝腰組，尚苦春來幾眼移。
江天退卧久沈冥，秋入顛毛翠葆驚。原憲桑樞貧不病，子真巖石老歸耕。樵風掛席晨昏至，屐齒登山上下平。鄅稻已收霜橘熟，深心寧逐徹侯榮。
直舍沈沈掩迴廊，古壇槐柳對蒼凉。一囊有客愁饑死，三尺無人問喙長。瞑據槁梧真用拙，束歸高閣分深藏。日斜廣陌驅歸鞅，更似笭箵作漫郎。
瑞節前驅晝錦身，堂成署榜示州民。遷鶑賀燕翩翻集，大樹甘棠次第春。漳岸夕波能沼溜，魏堂暾日弄梁塵。君看千古青編上，得意如公有幾人。
射圃雲堋枕庾園，危亭虛白敞南軒。霜柯橘嫩金衣薄，風沼荷傾鈿扇翻。謝枕吟魂迷带草，嵇襟真慮屬堂萱。岸巾晝日聊相對，坐聽凝笳出繚垣。
已是南宮素髮郎，尚持衰味對風光。愛吟詎敢追梁甫，倚醉時能問葛彊。才苦空疏殘史牒，分從澄汰襆衣囊。江樓夜月清高地，試問同君一據牀。
紅梨秋老石渠霜，併欲蕭蕭伴祖觴。臺上襆綾收柘枕，水邊古獸得鞶囊。浮雲並蓋辭京輦，曉月將潮促使艎。緣飾有文成政速，剩儲靈氣茹芝房。
鳬乙天遥水驛長，笠車貪貳會稽章。風從射的迎仙舸，水是山陰作禊堂。鈴閣宴盤留薤白，書林官筆燥雌黄。庾郎于此情非淺，應許諸人共據牀。
新年給札漢家臺，愛伏枚臯受詔才。偃蹇不隨虞弁進，棲遲翻逐阮麾來。倡優技拙飛觴淺，寒具盤空秘畫開。早暮傳車趨一節，敝冠猶望振窮埃。
隨岸秋風慘別袪，崢嶸歲晏得雙魚。定因南浦傳能賦，却到西河問索居。夜月連江金液動，曉山圍國鈿螺疏。端倪欲報懷人恨，滴盡瑶蟾尚有餘。
梅天霞破候旗乾，鄉樹依然越絕間。挾策當年逢掖去，懷章此地繡衣還。亭餘內史浮觴水，路入仙人取箭山。牛酒盛夸先墅宴，不妨春詔得親班。
白髮書林作丈人，陝郊迢遞駕朱輪。謾誇燕許文章手，未得嚴徐侍從臣。列岫倚窗吟榭曉，亂花窺酒宴堂春。幾篇新詠留珉刻，首記鑾輿八月巡。
溢滎清溜接家田，白首辭榮鉉席賢。直使斯人歌畫法，後容吾黨記歸年。五禽習戲探仙術，萬法觀空證佛緣。聞道巖谿春更好，許誰飛蓋奉周旋。
洛霧嵩雲滿眼春，仙郎清路擁雙輪。却陪賓客趨東閣，已爲陽秋得素臣。淵秘圖書探漢舊，地交風雨訪周人。歲時獻壽嚴君府，誰見家庭玉樹新。
文惠祠前旌旆飛，茫然南望涕橫衣。勤勞塞外凋雙鬢，蕭散江頭把一麾。都水酒樽花下倒，青塘釣艇月中歸。薦書繼上公憐舊，何力酬恩與意違。
左幡彤赤抗前旌，捧詔西歸覲大庭。漢署餘香薰錦帳，唐家新政紀雲屏。迎秋畫隼開朱旆，別夜哀烏動列星。從此回翔宸渥厚，冠緌清曉俯階蓂。
青絲千騎漢臺郎，入奏星藩解郡章。荷橐再親文石陛，班春初捲赤帷裳。百壺帳飲杯醽釂，一劄泥封詔檢香。幾日西清勞侍從，鬰葱佳氣接明光。
觚稜初日九天開，躞蹀桑郊五馬迴。羣玉三山藏冊府，偃壺雙筆給中臺。編堂舊政盤留薤，畫省新辭砌有苔。闕里諸生彌屬望，雪園他日待延枚。
東眺湖波十里平，竹椽疏舍瞰澄瀛。山花暗落談經地，水鳥時聞念佛聲。薺樹繞天春色晚，綵雲垂地夕凉生。後車官冷曾過此，祗得幽人笑縛纓。
擁棟溪雲暝夕霏，蕭辰寥落意多違。寒蟬自爲齊王怨，歸燕長逢阿母飛。杜若汀洲殘綠暗，芙蓉池沼墜紅稀。流塵滿席賓綦絕，誰問西河戰勝肥。
霧著青旗燕尾斜，輕陰連日徧天涯。上林已暖先催雁，細柳猶疏不礙鴉。積潤未妨鏗畫瑟，薄寒仍欲定流霞。問君何事貪官事，只倚雕章念歲華。
輕寒剪剪著春旗，樓外晨光已暗移。小霧不還添柳弱，餘寒未去惱花遲。幺絃促柱愁成曲，遠水迎船巧作漪。誰在河橋望歸客，莫將雷響誤輕輜。
茂樹交軒地不塵，江光野氣望中新。客來魚鳥皆知樂，夢罷池塘併得春。烟竹有痕時拂戶，風花無意自飄人。當年幕客今追恨，不共山公岸醉巾。
州堞巑岏迥勢回，一翬斜翥四軒開。晴光獵草雄風度，曉氣浮江赤日來。望極長天閒倚杵，醉殘嚴角暝休梅。須知故楚多餘感，剩費登高作賦才。
酥酪君家伯仲賢，相從黌舍倏經年。三巵酒薄難爲聖，一腹書空但喜眠。庾信刻筠懷舊塢，隠侯題壁有新篇。糅甘調滑思歸養，溢握陔蘭照露鮮。
楚江楓老樹無烟，池上悲秋一惘然。素蚌虧盈長伴月，戲魚南北各依蓮。風驅野燐寒爭出，露警臯禽怨不眠。伏檻臨流未成下，紫荷聲外轉珠躔。
楚江南望見脩門，靈鼓聲沈蕙捲樽。五日長蛟虛望祭，九關彫虎枉招魂。蘭苕獵翠凄寒露，楓葉摇丹嘯暝猿。賈誼揚生成感後，沈沙投閣兩銜冤。
曾聯郡將署鄉書，目見函關賣出符。奏頌一揮雲落紙，賜袍三浴蕙飄爐。高軒竝照連乾錦，飲膳分頒萐莆厨。病幕日期迎晝繡，塵容甘預弩前驅。
月樞殘白伴征輪，雪嶺蕭蕭久墊巾。此去崤函天設險，古來京洛地多塵。翠含山氣猶疑夜，紫動林梢已放春。自笑衰翁應分定，寵光行役兩平均。
避賢求假左朱輪，衡石通章觸罷頻。十駕似駑寧取道，五能如鼠不藏身。危心事國區區在，短領侵年種種新。君惠轉深無報日，長教猿鶴怨歸人。
故園回眼隔雲羅，野馬征塵拂袂過。息影有時悲惡木，回車無暇避朝歌。風號萬響天衢籟，山矗千頭佛國螺。遊子行行歸計晚，庾心一寸奈愁何。
兩鬢蓬飛歲月侵，收還秘殿上恩深。鳥毛落盡那勝彈，桐尾燒焦敢望琴。前日化工依大冶，今茲舊物恃遺簪。塵容喜接熒煌座，未忍公然動越吟。
曉色青烟萬瓦間，飛譙極望盡通闤。輪音鬧過叢臺市，歲計多于畏壘山。獵路向寒鷹眼疾，戍亭無事犬聲閒。邑民訟息風謠樂，坐飫雙雞止厚顔。
外署清郎出佐州，嘲辭不畏上山頭。天中倦目迷雲闕，江上歸帆避石郵。佳設自隨賓早晏，還書寧畏渚沈浮。疁田越鎛農知勸，時伴春旗暗綠疇。
二年憔悴擁州旂，尺詔初容覲帝暉。何幸復燃灰不死，未應爲失馬重歸。蛟螭對舞瞻層閣，翁仲雙扶識故扉。病骨多憂黧黑甚，豫慚臺史與薰衣。
塵晦荷囊裂舊縫，驚聞臺召計匆匆。忽從楚水楓林下，還入甘泉豹尾中。即日遂收西望涕，方春便趁北歸鴻。休誇四入高凉地，已是人間素領翁。
稷野英僚抱蕝新，東甌假守左朱輪。吳刀列衛州儀盛，越鎛催耕海葑春。萍渚日華摇使旆，蜃天樓影暗潮津。射堂西出賓簪樂，飛盡歌梁幾夕塵。
廣內多年鐵㰅摧，監州新命詔函開。河東世擅鵷雛譽，江左人瞻竹箭才。即席離弦凄鵠韵，幾程殘魄晦珠胎。興禾善俗蓬仙友，剩舞吳歈耻宴罍。
郎署新疇出宰功，海閩關夾使旌雄。晨塗倦伏雙毫奏，暮席貪隨五兩風。芳荈摘山唐貢遠，薧魚升豆漢祠豐。賭囊貴胄膏腴盛，麗唱行聞溢褚中。
一翬掀翅壓溪隅，吏事初閒此晏居。斷岸有時通略彴，輕風盡日戰栟櫚。雲鴻送目揮絃後，客板看山拄頰餘。芰碧蒲青來更數，江人多識使君旟。
博妖齊許取侯封，褒貶都歸竹帛中。三虎有無空逞辯，一狐埋伏妄貪功。輪囷自許先枯木，首鼠何曾忌禿翁。堪笑雲羅彌藪澤，不知天外有冥鴻。
一雨初回逗晚凉，近郊連帟儼相望。乞漿易醉墦間客，就養初閒竈下郎。暖吹未休緣迥野，低烟不散爲垂楊。家家鐘鼓爭行樂，肯信龍蛇是怨章。
再試州旟驗不才，却將憔悴到中臺。相車問罷同牛喘，大厦成時與燕來。今日謀猷須丙魏，他年賓客但鄒枚。西園聞道餘春在，尚及花前灧灧盃。
連章得請避洪鈞，赭案除書天下聞。久冠鵷鸞爲上宰，別驅貔虎作中軍。單車款曲懷遼帳，一燧平安出隴雲。今日朝紳回首看，始知知退是元勳。
碧波三宿暫沿洄，豹尾雙驅大旆開。堂上謨成蕭宰去，人間事少赤松來。巖霖舊潤爲軒雨，醴麴餘甘作宴醅。下客無緣陪後乘，只應前席欠鄒枚。
安車就第上優賢，不使當關損晏眠。勳重舊更三府地，體强初過六身年。游籃凈貯茶經具，醉幕閒垂酒頌天。獨念相如久稱疾，時時令預雪臺篇。
本乏微功輔斗樞，避賢仍忝領州旟。病依一室由旬坐，老愧專城四十居。憩石雨苔同髮短，嘯軒霜竹伴心虛。掛冠尚有三年調，高躅空瞻廣武廬。
晚花吹酒送行人，迢遞風烟上七閩。江海身孤雖戀闕，豺狼路靜不埋輪。陽林擷露茶腴早，側樹烘霞荔子新。毛竹乾魚仙祀古，請君尋徧武夷春。
玉樹扶疏入紫烟，鳴騶偕計望甘泉。十行深詔言成綍，三道摛華藻掞天。澤國東風占鵲喜，杏園初日待鸞遷。自嗟擁鼻沈冥極，生看青雲著祖鞭。
薦衡上表獨垂蜺，密雪梁園逼賦期。秦市千金懷拱璧，舜韶九奏待長離。劉楨病久曾淹卧，宋玉才多故剩悲。幾日繡衣榮白晝，郡章驚紱駟車馳。
蠟鳳當筵占美名，文齋大被集時英。人同潁水將車樂，賦待尚書給筆成。鄉酒出郊浮蟻釂，故林馳霧暝猿驚。省知唱第藂雲幄，歸夢因君到斗城。
君家日下有高名，驥子雙馳嗣世靈。滄海賦毫多灑白，南山書簡偏蒸青。縣歌酒釂催鳴鹿，學舍綀寒亂散螢。崑玉林枝期帝問，差肩唱第邇堯蓂。
漢家廉詔舉翹英，銀紵觀賓望斗城。北地高門傳玉節，西京舊學秘金籯。郵亭續食星軺急，嶺路馳烟月狖驚。幾日東歸榮晝錦，度關遥識棄繻生。
老依渦曲作藩侯，月例黄堂給宴醅。敢把百壺夸顯父，且將三品敵荆州。味新聊稱長螯蟹，酌淺尤宜小樣甌。珍重故人貽麗句，縱傾家釀若爲酬。
歡餘惜對清談劇，遠路行嗟又愴違。寒蟻酒空催客別，曉驪歌罷怨人歸。乾風擺柳衰條短，驟霰迷鴻側陣微。殘歲念君同恨恨，麗章貽我慰依依。
共看仙山玉樹秋，從簪朝笏記同游。調元遂慶登三府，抱帙惟堪讀九丘。重印垂腰榮擁節，征鞍摩體忝爲州。如何却舐投殘筆，敢與陽春接唱酬。
謝遏香囊奕思餘，短亭暾景駕驪駒。客盤飲嗜豐千蹠，仙舄歸飛伴兩鳬。官柳摇摇縈早絮，縣花的的照晴跗。東陽玉骨春偏瘦，省對霞朝憶上都。
相從同是日邊人，兩見江南碧草生。馮鋏車魚初倦客，梁山風雨苦思親。虹橋刻柱前盟苦，獸錦裁囊麗曲新。袍雪紛紛君莫顧，漢皇終自識平津。
酪和盤櫻舊宴空，鳳岐新辟逐旌弓。坐陪府幄談成藪，趨問家庭史有公。春斝促浮萍葉紫，夜章催刻密枝紅。青袍玉骨英游盛，上路爭看側帽風。
歲滿林光會計期，天緡還賞動慈帷。貪榮壽母咳蘭養，不過忠臣坂道危。雲表晨鳬翻舄影，齋中夜鶴應琴絲。未妨休沐邀清賞，市霧峰蓮共蔽虧。
危樓孤堞共巑岏，怒激號風結暝寒。校尉登臨非廣武，王孫回望即長安。來麰蔽隴蹊牛下，密網橫山獵騎攢。梁霰楚氛催歲晏，有人惆悵悔憑欄。
棧外秋高薺樹繁，一星飛影伴輶軒。屬城導騎賨歌密，近野迎漿蜀老喧。濯錦萬梭催貢篋，熬鹽千井算牢盆。行臺自昔書林寵，不爲傷離更黯魂。
江西使節擁朱輪，正用中臺鶴髮人。漕米爭銜千鷁舶，即山催鑄萬蚨緡。宴齋螺岫披雲出，醉館星苞照露勻。雙筆詎能藏藻思，落霞孤鶩向蕭辰。
漢廷擇日築韓壇，綠詔連催覲帝關。十乘元戎方叔貴，九天鳴鼓亞夫還。袍薰瑞氣葱葱外，仗入清塵九九間。好爲君王言敵事，早將功業勒燕山。
一雨初晴小霧披，海天羊胛報晨暉。寒消艷雪沈樓唱，暖入重簾御袷衣。柳外輕黄紛漠漠，梅梢殘白悵微微。烟臯笑電無窮樂，行御鯨牙逐錦翬。
紅蕖薰幕得僚英，膝下斑裳捧檄榮。露茗一槍蠲蜀渴，絲蓴千里佐吳羹。駐車吏識官橋柳，作賦人傳隴坻鸚。夜席兩宮求士切，天官寧復带糊名。
風物繁雄古奧區，十年傖父巧論都。雲藏海客星間石，花識文君酒處壚。兩劍作關屏對繞，二江聯派練平鋪。此時全盛超西漢，還有淵雲抒頌無。
有處行春住杏韉，列亭相望鬭翬聯。花銜曉圃三竿日，樹遶洪河一曲天。芳草細迎吟路屐，翠篙徐轉飲溪船。勝遊惠政成雙紀，乞與州圖後世傳。
菑停滯穗壤餘蔬，畝首東南樂隠居。席地雕觴千日酒，振緡丹水百金魚。潺湲弄月蘋汀晚，嗢噱調琴菌閣虛。霄外高情思把袂，西疇何日一巾車。
傾座仙風冠潁奇，枳鸞移調位猶卑。蘭薰夕膳三林案，草妬春袍一綵絲。烟戍星殘低序雁，隴天雲斷送歌驪。報成結課行堪待，慰薦連章達帝帷。
岷峨俗美漢條寬，野實呈秋照露寒。賣劍得牛人息盜，乞漿逢酒里餘歡。錦波濯綵霞湔浦，磑浪催輪雪沸灘。告稔不須騰驛奏，自應銅爵報長安。
竹石梅蘭號四清，藝蘭栽竹種梅成。一峰久矣思湖玉，三物居然闕友生。頼得髯參令我喜，飛來靈鷲遣人驚。小軒從此完無恨，急掃新詩爲發明。
飛軒憑望俯丹梯，星雨囊風暝夕曦。翠阜天遥雲待簇，紺園花老樹低枝。巾車預畏烟疇迥，蠟屐先憂磴道危。未似庾公年最少，桑郊盤馬帽簷敧。
青綾襆罷歇徐薰，粗吏多年嘆不文。病合避賢拋內署，老堪爲帥忝中軍。聲名已愧空如餠，富貴原知薄似雲。多謝翔鸞念籠鵠，不然誰信舊同羣。
淹卧清漳續畔牢，平時賦筆謝登高。决科漫欲當三道，作頌何曾敵二豪。久侍經幃慚肉緩，驟歌樓雪覺心勞。兼金滿橐萱憂釋，空仰文星在漢曹。
天外仙鳬舄影翻，河干畫鷁棹聲喧。奇才欲向菰蘆國，麗賦空留霰雪園。短柳摇摇迎去袂，初花的的伴離罇。汀蘋續賞饒清思，爲拂吳興舊墨痕。
綠髮如雲艾綬青，絃歌百里久沈英。琴臺滯訟投刀釋，月觀雕章夢草成。紫芋蹲鴟編富籍，飛觴浮蟻析朝酲。何當入會甘泉計，玉樹扶疏倚太清。
連天橐筆侍天臺，始見東方畫隼開。路避晚風崤外轉，人瞻冬日絳中來。笳簫後隊聯幽俠，璧馬中軍聘楚材。自昔河東股肱地，不應歸節嘆淹徊。
從祀天壇歇翠薰，西門征軷愴離羣。暫違冊府三重閣，先過樓船一曲汾。賨炙擊魚開左席，戲壺爭馬宴中軍。鸛樓西北懷都思，盡日憑高不礙雲。
誰謂斯人玷玉堂，憂懷易得復難忘。素書不答還堆案，長簟無情但竟牀。涸思論文成軋軋，流年著鬢有蒼蒼。病襟殊忘支離醜，爲恃君家白雪章。
昔歲裁詩送爲郡，今年把袂喜還臺。遒妍賦筆悲秋罷，寂寞衣囊被謗迴。勁節肯凋霜外葉，驚湍須畏岸前堆。撫塵舊友今皆在，笑口何妨爲數開。
憶共西州把酒巵，酒酣風味未全衰。人驚李郭同舟日，句索羊何共和時。省帳飄香君覲早，篋書騰謗我歸遲。他年會面須驚悵，瘦盡崑山玉樹枝。
謁舍修容倦刺毛，紛紛朱紫笑銀袍。吳天破月愁歸晚，楚俗傷春忌唱高。江步挐舟雙打槳，酒亭橫幟一持螯。平臺鄒馬英游盛，霏霰連天待賦毫。
艾夜更壺幾沸殘，尚持杯酒禦輕寒。半分沈令傷多瘦，數刻劉郎惜暫歡。天外月痕迷倦鵲，庭中霜氣伴衰蘭。接䍦不倒糟難藉，坐見丹煤委燭盤。
紫荷焦脫燥宮毫，萬里邊霜擾鬢毛。不稱衰年開幕府，只堪平世掾功曹。飛蓬轉野初無定，瘡雁驚弦久未高。猶有一愁何計奈，擲䃉難報美人刀。
曉趁霞暾立殿螭，翠凹濡墨慶逢時。褚生徒記爲郎事，方朔猶慚待詔饑。目極天關趨䆗窱，步依宮柞蔭華滋。故人雅意相憐厚，親唱陽春護草衰。
秋郊帳飲曙烟銷，素籥凉颸滿泬寥。南國大沽三獻玉，西京催駕一封軺。頻年衣敝緇塵化，幾夕文成密雪飄。奏御前期深底處，紫清仙闕鬰岧嶢。
巖樹蕭蕭秋興歸，師臣仍此褫朝衣。羽觴聊欲同賓壽，玉體何曾待戰肥。風圃薄寒浮醉衽，雨滎新浪拍漁磯。清篇自有夔龍舊，方外相從屏世機。
百尺危樓照綵霓，憑高不見羽人歸。桑田海上悲深淺，城郭人間歎是非。急槳征帆來未定，遠雲低樹去相依。古歡今恨成多少，詎減江聲與翠微。
景陵同坐貫花筵，日月飛馳三十年。兩股尋回江上錫，一燈分照劍南天。巖雲護鉢龍降呪，林露侵衣鶴警眠。此地相逢須重別，在家靈運已華顛。
刻意悲秋髮未華，諸曹頻費杜陵嗟。歌緣郢客高難和，璧是秦人誤指瑕。綠底恩書褒振滯，烏衣羣從慶還家。離宮萬戶經庠盛，却對諸生坐絳紗。
天心北顧倚長城，上相元戎兩印榮。雞羽靜沈傳處檄，虎皮間裏戰餘兵。九宵冬日人蒙惠，萬耒春霖俗勸耕。和氣愈充身愈退，只憂難避是功名。
雨洗星街夜祲空，暫持魚牧守離宮。臯陶舊曲明良內，郤縠高談禮樂中。載筆後車雲蓋密，鳴鐃前隊錦褠紅。不妨華髮千官上，始稱凌烟第一功。
伏檻臨堂更曲池，鮮風淡蕩燕參差。蕙殘已覺銅盤冷，梅落猶煩玉笛吹。拂世只愁衣带緩，當筵但訴玉杯遲。羲和辛苦真何益，不放金烏宿故枝。
俯首周南淚未乾，驚開魚素得雙盤。心隨月樹烏三匝，病費仙山藥一丸。久許橫經陪闕里，更憂舉步學邯鄲。髀銷衣緩風波苦，鴻陸歸飛燕厦寬。
出案屯營卧治州，黄雲三結塞垣秋。敦詩未必真謀帥，有恨何妨老不侯。百慮參差非壯境，一樽寥落但邊愁。此時自躍知無愧，萬物爐中許見收。
俸微纔給斗升儲，煬竈烟沈乏爨蘇。下澤出游無款段，長安飽死羨侏儒。病杯殘蟻分蛇影，夢管流塵晦鼠鬚。天極包荒恩未報，敢隨張翰憶秋鱸。
顔徒陋巷不堪憂，日晏南榮擁敝裘。已識交情一貴賤，寧論書置自沈浮。爭名在昔聞探穴，嗅餌何人肯直鉤。强欲誅茆啟三徑，邑中無客繼羊求。
功成有意避齋壇，睨柱無瑕玉更寒。萬里長風收戍旆，三年零雨拂歸鞍。樽中酒美催高會，圯上書閒得細看。歲晏雪園賓蓋少，要須枚叟奉餘歡。
銀礫欺春亂眼來，重陰萬里壓平臺。光沈後牖將飛瓦，艷補南枝已落梅。池曲平翻冰共泮，山腰未積玉爭頹。長安併長旗亭價，蜀女當壚自滌盃。
風御憑空攬玉塵，急飄斜舞碎霙勻。九重闕裏都無夜，五出花前自作春。賸借薄寒添雁夕，强留餘晦惱鸞晨。須知柳絮紛紛態，迷殺章臺便面人。
慘淡繁雲密霰狂，結瑶城堞儼相望。偷尋柳絮思隋岸，誤折蔾光認洛陽。斜透綺簾欺翡翠，旋迷樓瓦失鴛鴦。平臺賓客今何在，誰繼鄒枚從孝王。
雪壓春期蔽曙空，憑高把酒思無窮。光侵病鬢都成白，寒著酡顔久未紅。淮滸亂迷珠罅月，柳園狂誤絮時風。使君醉筆慚妍唱，半落巴人下里中。
親祝星魚裂繪綃，再旬方見瑞英飄。陰連臘底寒威在，潤壓春頭癘氣銷。碎粒有聲欺瓦屋，亂花無次惱林條。府中上客真才子，首爲常民續楚謠。
風過龍山萬里沙，密霙疏霰渺無涯。臺疑穆滿都成璧，樹憶黄奴併是花。曾許輕姿饒白羽，解將寒力減流霞。梁王不悅鄒枚老，同坐睢園念歲華。
縈叢著樹半瀟瀟，皓氣妍華混泬寥。爲倚風流偏解舞，故藏朝晛未成消。玉繩四徹仙峰迥，銀界三千佛國遥。向曙紛紛殊未已，九門知有謝莊朝。
天京飛雪灑車裝，九九清塵御路長。斜影不迷宣曲騎，薄花纔點羽林槍。觀邊麗色含鳷鵲，蓋外輕陰亞鳳凰。誰識憲騶巡趠盛，賜袍衝霰入林光。
孝王臺下糅花飛，草草歸驂驟碧啼。斗作暝寒凌冒絮，更回餘舞拂鄣泥。城連迥闕迷蒼鳳，人度長橋壓素霓。頹玉正酣天幕靜，不妨清思入新題。
的暈遥連射圃牆，碧簾烟瓦鬭翬翔。庭中桂樹含春早，席外簾衣拂地長。鱠縷薦盤鯿項縮，酒杯行算蟹螯香。主翁綬带多歡極，賓轄沈聲在井牀。
右輔風烟接上都，功成番愛駐州旟。爐經萬物爲銅後，田是諸侯假璧餘。合宴金匏催大白，當年賓從照紅蕖。向來病守成惆悵，不預懷鉛奉相車。
多年卧病厭腥膢，香飯初依竺國流。宣父蒲葅真可學，鍾岏蚶蠣更無求。爐銷午篆天花泊，几隠宵燈偈葉留。割肉炰羔非我事，此身今悟一浮漚。
魯簡多年屋壁藏，始營翬棘瞰堂皇。髹厨四匝香防蠹，鏤槧千題縹製囊。定與鄉人評月旦，何妨婢子誦靈光。良辰更此邀清賞，庭樹交陰雋味長。
春暉明淡上三竿，風菀愁紅邁蔕殘。夢後單衾凌晚薄，體中餘酒向醒寒。山梁嗅雉晨羞飫，楯鼻磨鉛藻思乾。深愧府公賓禮厚，不教持版預粗官。
靜彈塵幘照溪流，落泊春芳向盡頭。早葉乍濃留客坐，晚花猶在索人愁。最憐幽草能縈带，已覺浮雲解映樓。玉髮未多須劇飲，贏輸寧屬阿戎籌。
卜夜金華逼綺寮，星河垂地漏聲遥。吟龍遞怨先供舞，留鳳愁寒不傍簫。隔坐聯章催鏤管，分行度曲認金翹。平明便是驪駒別，莫使衣香即日消。
百花洲外六花寒，使幕凌晨把酒看。舞袂回風人鬭麗，醉山頹玉客留歡。斜霏北渚離鴻下，密灑東風寶騎攢。猶念平臺舊朋侶，遠將清句代幽蘭。
宴堂叢橑倚晨霏，客衽風清酒力微。曲沼新荷能礙釣，霽林濃葉不通飛。盤紛素膾魚腴美，齒漬寒津蔗境肥。一笑相歡無吏責，張扶應悟坐曹非。
大庭聯袂掞英華，龍鳳池名在一家。雁塔墨痕鴒繼序，桂林春色棣交花。袍薰茂草萋萋遠，檣豎歸風櫛櫛斜。靈越弦歌皆勝踐，遞賡清思賦餘霞。
四忝方州換隼旟，九番官樹老儲胥。淹留太史編殘藁，廢忘河東篋裏書。遠想淵雲才不逮，略通邛僰計仍疏。夢迴密友偏矜我，時損瑶音附鯉魚。
使麾得請印垂腰，不畏秋風病鬢凋。游子已携河上手，客槎猶在斗邊橋。水從南浦傷離劇，馬近東方作意驕。曉榻夢回翻自愧，卧聽人赴午門朝。
君趨召節向中臺，我滯邊州未得回。頭白羞論天下事，眼青欣舉故人杯。池蛟得雨鱗先動，霜隼乘風翅始開。見上若詢頗牧將，爲言儒帥果非才。
殊庭詔蹕斗車回，學省歌驪宴豆開。孺子橐閒同放筆，景山鐺暖不停杯。橋門細溜生寒沼，經市斜光落晚槐。捉麈知君非興淺，枉教華劇計籌催。
寒山倒影入樓扉，鈴唱愔愔少諍辭。左手持螯人嗜飲，一斑窺豹客爭棋。萍游倦斝傷酲夕，星落殘枰鬭劫遲。日日忘懷還憶否，戍時瓜老是歸時。
酏顔夜酌釂蘭巵，悵憶彫年事半違。雪墅隴雲寒寡色，霜天幌月暗通輝。素書有恨隨鴻遠，蘧夢無成伴蝶歸。可得延陵重一聽，流波雅引在金徽。
像閣緣雲一水東，鹿園珍樹蔽青葱。漂殘劫燼神池浪，吹去菱花講坐風。仙石拂衣寒起霧，層沙聚塔遠凌空。赤髭凈侶移談久，牛首青烟匝篆紅。
苑路高高雪作泥，始知春信到芳蹊。綠波水暖魚腮驟，縹色陂長麥首齊。萬里碧雲隨望合，半規紅日有情低。榆牙柳目相看數，枉是迴腸付解携。
祖帟難留十里筵，亭臯衰柳但長烟。班騅不及來時路，黄鵠空驚去後絃。曾是松心同歲晚，怒無梅信發春前。南樓漫作憑高計，望盡天涯更有天。
十里長臯五里亭，天涯送月淚緣纓。洛辭但許凌波渡，桃曲猶煩用檝迎。遠信即時勞裂素，客心何日免摇旌。芳晨莫遣歸期晚，碧草江南正亂鸞。
貂裘敝盡飲瓢空，身滯平臺倦客中。濩落本依莊櫟社，飄颻誤閉隴鸚籠。心緣遠別長依旆，髮近窮年已付蓬。素願祿儲過六百，雲羅天外有冥鴻。
寶梯斜級上盤空，千里亭臯一眺窮。翠柰自生經苑地，萎花時墮佛天風。橋橫潁岸淙幽碧，日下嵩雲插倒紅。暫滌六塵憑檻久，可嗟歸御太匆匆。
自有西京七發才，蠲疴不待更延枚。摐金廣樂迷魂寤，蔽月飛雲病膜開。宮鼠晦鬚拋賜琯，蓬魚霏縷强晨杯。何人過問維摩室，定有文殊作禮來。
懇避嚴廬十拜章，一麾重許出東方。批成詔鳳多焚草，戲入仙禽不亂行。麗正書編爭授簡，荆州象笏別持囊。絳帷有客悲秋早，預怯臨流奉祖觴。
絳幘雞人唱夜籌，宿廬遥忖道山頭。夢思園吏成覊寢，書掩冤家倦對讎。雨閣氣昏蓮蔕并，燭簾光動蒜條鈎。孤吟一夕懷康樂，廣陌黎明望紫騮。
二星秋早駕雲車，此夕聞君寓直廬。月在宮中穿線處，香傳樓下曝衣餘。橋烏徑度明河近，巢鳳歸翻暝閣虛。寂寞潜郎誰晤語，只應藜燭伴讎書。
龍樓一品亞臺聯，佚老歸來帝養賢。商皓嶺芝追隠伴，胡公潭菊得高年。客盤梅熟經調鼎，宴渚舟橫舊濟川。延閣裁章紆和曲，玉音風馭共泠然。
雩上鮮風拂袂過，訟庭談樹自婆娑。東家屋壁韋經絕，左氏門庭賦筆多。岫幌蟾蜍生夕露，墨池科斗動圓波。學詩夢草豐餘暇，萬壽稱觴醉弁俄。
曹鼠秦車未足多，幾人曾此動悲歌。鴻心不慕冥冥弋，鳬脛長隨泛泛波。方朔一生游禁籞，彥倫終古老山阿。江淹若是真多恨，古往今來奈爾何。
身是雞翹侍從流，單車淮上老爲州。全生正似婆娑樹，不死翻成觳觫牛。今日空名同地餠，晚年歸計有瓜疇。慚君遠寄相思句，不啻三逢採艾秋。
漢臯烟浪潑醅春，弭節江干一問津。南浦草平偏送客，大堤花晚欲留人。歸心怨逐摇摇旆，尺素愁迷六六鱗。湘冊聚螢嵇几靜，露軒香粉暗書筠。
星翼分疆鎮上游，江山和氣擁行舟。芝房照露供盤劑，萍日橫波送棹謳。楚塞路長雲戀幕，孺亭天晚月呈鈎。漢家夜席歸期近，宮篋書空謗焰收。
江邊瑶草鬭袍青，所樂從軍得四明。新水一篙催泛鷁，故林三月及聞鶑。羽書無警棲毫熟，談幄多歡醉葉傾。我亦中都厭羊酪，爲傳秋思與蓴羹。
橫步文林二十春，華顛初得半通綸。江邊又濯滄浪水，堂上寧招骯髒人。未分塵纓慚蕙帳，不緣羊酪棄羹蓴。思家夕夢還都信，併附秋波六六鱗。
草遠花明溝水頭，同君此地併離愁。蓋餘甕酒沈三賦，合作盤鯖厭五侯。覺在他鄉應有夢，信非吾土少登樓。楚山不見西江遠，莫反騷文剩駐留。
春筠蒸徧擿鋒摧，剡奏飄然別上臺。授簡客驚枚乘去，探書人繼史公來。爆桐度曲離筵慘，樵的分風使棹催。千萬禊濱傳善序，永和三月有流盃。
百五天長甚雨回，祖筵離思冷如灰。騁辭睢苑繁雲散，拄頰西山曉氣來。草色不須爭去袂，花光正欲傍迎醅。相君卧鎮羣英集，一府翹然用楚材。
中園愛客重游陪，三月林花落復開。鏤管喜傳吟處筆，白波催卷醉時杯。歡襟已快邀風度，舞地猶寬放雪回。不是年芳相假借，使君兼乏斐然才。
江雲夜雨過前墀，菌閣微凉縠霧披。戒井漏殘銀箭促，青天笑罷玉壺欹。文波弱荇浮清瀨，珍樹驚禽遶暗枝。縱使何郎詩筆在，未應幽恨抵蘭時。
北榭風輕爽醉襟，天涯摇落對登臨。一篙寒浪船移浦，千尾殘陽鳥赴林。倦客亭臯時遠笛，早寒墟里漸疏碪。憑欄不覺休邊角，暝氣蒼茫失半岑。
隠路高高入翠微，人亡宅在有餘悲。自圓溪月知吟處，不散巖雲憶卧時。素壁塵昏三紀貌，白楊風老幾尋枝。草堂故集篇篇好，要與商翁續紫芝。
三年去國別堯雲，一篋書空此謗分。賈誼有才偏隕涕，屈原何賦不思君。諫囊久晦沈餘草，綬笥重開續舊薰。幾日班春向桑野，漢家新詔十行文。
墀塗晝對光堯蓂，細札芝泥襲綬馨。三獨舊臺呼輻寵，十連新府夢刀靈。雲梯霽日明鈎棧，雨閣蒼苔蝕劍銘。只恐廉襦歌未厭，螢煌歸應六符星。
漢家關內使騶來，廣魯風旟畫隼開。地得股肱雄近輔，書留筋骨冠中臺。儒宮剗壁嚴祠豆，督府均羊盛宴罍。應望仙閭舊車道，倚天媧石篆昭回。
歲久中臺鵠領垂，牢盆罷計擁藩麾。新加綬艾天香襲，密對簾鬚禁刻移。青舸信潮隨早暮，赤轓靈雨徧公私。樹猶如此成前感，重蔭當年蔽芾枝。
病興還見歲華陰，身屬櫜鞬久未任。主畫固須煩孟博，作書寧免倩陳琳。仙丸玉匕貪餘餌，甜酎銀甌喜細斟。誰笑衣囊長寂寞，橫思新得漢臺金。
懇乞江南太守麾，過家爲有故山期。使軒密雨千騶擁，瑣闥斜陽一拜辭。枕底潮雞參驛鼓，船頭沙鴇避牙旂。此行正及吳羹美，雉尾蓴香欲變絲。
坡殿程篇屬思精，飄飄老氣薄黔嬴。一臺舊服郎官筆，千騎新提太守兵。候吏騰裝催去舸，故人引脰悵離觥。雲波莫苦秋江闊，自有桃歌用檝迎。
螭階看引羽林兵，罷直還家得使旌。黼帳三雲清曉別，錦鄣千騎上頭迎。鴛沈故瓦秋烟闊，鳳下長阿夕照平。誰伴燕休同把酒，嘈嘈歌鼓亞夫營。
二年同守夢刀城，遥節初爲北道行。飛將負才曾捕虜，伏波見上數論兵。劍南剩臘梅迎使，塞下新春柳映營。貴寵逼身頭未白，七貂終嗣漢西京。
窮愁四十鬢華侵，肘卧垂楊感慨深。遺墨未乾園令札，悲絃長絕獻之琴。嗟賢有夢龍占苦，對臆無言鵩坐陰。三步過車綿酹薄，死生從此隔朋簪。
開秋七夕到佳辰，里俗爭誇節物新。烏鵲橋頭已凉夜，黄姑渚畔暫歸人。裴回月御斜光斂，宛轉蛛絲巧意真。卜肆沈冥誰復問，年年槎路上天津。
西南新月玉成鉤，奕奕神光渡飲牛。素彩低浮承露掌，清香不散曝衣樓。天邊華幄催雲卷，星外橫橋伴客愁。莫使銀河到滄海，人間溝水易東流。
城外斜光角已催，城頭倦客首空回。星霜牢落凋年往，天地蒼茫暝色來。千尾昏鴉愁迥戍，幾蹄征馬思窮埃。使君興罷惟無緒，不是登高能賦才。
逍遥初服偃郊扉，學舍經旬望貢綦。庾信移談思講樹，周顒迴駕避低枝。摛華更喜聯新唱，散秩猶煩瑩舊疑。欲序三都先自媿，士安風痹素清羸。
迴腸病骨兩驚秋，已作衰翁未白頭。天上有星寧免客，人間無地可埋憂。車翻落日何曾定，臂化鳴鴞豈易求。莫就離鴻寄歸思，離鴻身世更悠悠。
共憑高榭眺雲波，使節將歸可奈何。醇酒暫留丞相飲，驪駒愁對主人歌。千巖日下催雲合，萬里風長送雁過。茲會難言須惜別，歲陰光景玩蹉跎。
雲陣窮天雨足低，陰霞不照露盤西。城高已蔽觚稜鳳，水濁先愁獨漉泥。戰蟻爭封緣暗穴，怒蛙邀軾沸空蹊。齋窗病枕迷昏晏，只有喈喈託曙雞。
雲陣星躔促傳車，長安初日望儲胥。金閨引籍中天闕，玉字藏家上帝書。祖道泛萍觴易釂，賦園飛雪席應虛。承明再過懷先業，磐石深沈禁樹疏。
秋江九月鷺濤平，楚客征檣拂縣星。射的初過若耶渚，禊林重訪永和亭。畏蛟俗富風移古，飛乙天長日際冥。幾帙異書藏卧帳，肯容傖客廣蒸青。
舳尾東銜鳥羽輕，滄浪餘沫恣霑纓。尚沈幕府千人俊，却勸疁田二耦耕。蓮有艷歌邀夕泛，蔗留佳境析朝酲。行行正及吳蠶咡，脆盡商絃別曲聲。
使旆高翻西北雲，舟梁橫過九江濆。文書吏樂輕車府，表幟人知大樹軍。引溉劭農渠雨密，感凉邀會帳霞醺。花門車子能歌地，樂職聲詩日夕聞。
鴨陂清浪撼城隅，此地班春忝細書。琪樹老來拋禁省，玉繩低處認皇居。君軒戀結蕭蕭馬，客素愁憑六六魚。相閣裁章憐舊物，爲曾簪筆從雕輿。
窣堵緣霄雁勢聯，憑闌清眺俯三川。春華已徧燃燈地，日氣猶烘噀雨天。游蓋結陰塵不動，飲籌催釂客爭傳。須知四級題名處，要記浮生六十年。
交戟多年著皂衣，乞州初逐阮咸麾。驚殘鳥翮虛弓笑，傾盡葵心白日知。宿莽騷人傳麗賦，女蘿山鬼賽叢祠。自慚念舊殊非計，正是朋游掉臂時。
鈴下呼兒破錦鱗，新篇遺我故情親。鎩鸞遂有翻飛日，行葦應無踐履人。讒毒未銷須刮骨，上恩難報止沾巾。夫君何事材爲累，短褐征衣擁塞塵。
一雨東郊捲夕雲，山中坐對寂寥春。高低桃錦紅相倚，輕重榆錢綠不勻。杯冷羅門拋午案，簺殘犀槊晦流塵。漢鯿漸美開魚禁，已約溪公下釣緡。
空齋隠几度流光，濩落由來我所長。枉許是非同喻馬，不知書簺兩亡羊。空名更甚浮雲薄，代事都無半捶强。心誓前賢六百石，異時初服返東岡。
寶坊雲構壓河流，梁日東南宿霧收。湧塔千層排候雁，叢楹四注倚陰虬。低翻楚蕙鮮風曉，橫逗吳飈下瀨秋。暇日便堪供賦筆，不煩王粲更登樓。
青絲垂領稱華簪，結駟千門別第深。學舍問詩衣五綵，家庭佐酒壽千金。赬蘭媚畹供晨膳，碧草生塘動晝吟。獨感舊遊移岸谷，山陽疏笛淚涔涔。
吟塘春草奪袍青，蘭玉仙姿出謝庭。刻羽彫章傳雪市，煎波麗賦淹雲溟。逢衣四座開賓榻，綵服千金獻壽醽。漢殿前期思削牘，紫圍翔步弁如星。
碧山千疊隠招提，凈剎岧亭拂彩蜺。月澗溜琴喧菌閣，雨天雲葉晦璇題。寒銷爐篆螟風細，密亞巖烟鳳竹低。病久毗邪真得賞，迷津一滴戀曹溪。
尋春送客共留連，雨罷春郊物物妍。黄抹柳梢初徧後，紫粘花萼未開前。朋襟自爲交歡悴，醉斝誰能辨聖賢。猶頼斜陽催跋馬，不然離恨損絲絃。
把酒同尋湖畔春，賞心何況更良辰。留陰岸雨溥紅杏，送暖汀風惱綠蘋。低寫卧虹橋齒密，小裝文鷁舫頭新。聚星亭上華簪客，即是高陽舊里人。
陝樓重倚望軒城，百感中來久未平。屈指疑遷饒歲月，逼身添重許功名。飛觴置酒高陽興，舊樹攀條司馬情。昔日使君今上將，請看前後萬犀兵。
欹枕風窗雪絮繁，夢迴紅日轉南軒。棲遲自樂周人什，偃息終非魏國藩。書習練裙聊弄翰，吟隨池草欲迷魂。疏慵不喜當關報，羅雀先時署翟門。
把酒同爲花下賓，東風一十五回春。歡情墜若瓶邊綆，感緒多干臼裏辛。枚馬老能持從筆，夔龍今已避鴻鈞。附塵舊好公須憶，憔悴惟殘厭次人。
連年三換左朱輪，正用臺郎第二人。帷殿程書清刻永，家牀添笏賜袍新。潤波仍跨洪河曲，敏政將肥瘠魯民。趣引前旍向桑野，漢皇恩詔重方春。
獨計年華念鬢華，秋來依舊滯天涯。半分沈約愁銷臂，一束鍾繇憶賜花。寂寞林蟬應自嘆，氃氋庭鶴待誰誇。西江聞道通星漢，試借君平問客槎。
喜祓塵襟屬麗譙，高旻雨罷暑氛銷。遊回宿鳥霞橫嶺，唱殺寒蟬柳抱橋。戍壁風烟閒尉候，客亭燈火混漁樵。山川信美非吾樂，已是三年去國遥。
一雨初收細細凉，碧雲西畔見殘陽。歸期只覺刀頭遠，別恨偏教带眼長。梅驛使稀誰託信，蕙盤烟冷不成香。酒泉已是三千里，何況關門未得望。
初得中臺滿歲遷，七閩猶貳左魚權。雞香燼晦華星闥，虎眼波迎下瀨船。幾種珍鮭資晝膳，萬岑芳茗蔽春廛。行行正及陶嘉月，溪樹烘霞荔子鮮。
菱花照鬢感流年，始覺空名盡偶然。十擲成犍寧是拙，一丸求藥浪圖仙。位卑司敗無言責，事少當關許晏眠。上此隳官堪自劾，不煩公掾更平鎸。
中山花下舉離樽，縞髮蕭蕭重黯魂。假節共辭金馬闥，滿更先入玉關門。彌年錦帳殘香燎，幾夕蘭陔擷露痕。早伏青規奏邊事，五芝泥熟待新恩。
百尺譙城一凭欄，提封占盡古常山。公私雨足耕疇徧，赤白囊空寒候閒。撥剌河魴供大嚼，含糊趙瑟勸酡顔。正應此地從軍樂，先播辭人麗藻間。
姑山羽客冰爲骨，金掌仙人露代餐。化作妙辭真扣玉，寫成初藁剩驚鸞。心隨零雨濛濛密，恨過清溪曲曲寒。此秘東陽誇未睹，靈均千載有餘嘆。
秋水江南紫蟹生，寄來千里佐吳羹。楚人欲使衷留甲，齊客何妨死願烹。下筯未休資快嚼，持螫有味散朝酲。定知不作蟛蜞悞，曾厠西都博士名。
日日西園春思催，携觴結客上高臺。正緣從事青州至，更許書生洛下來。早葉已成花半落，新巢未定燕千迴。芳辰物物皆堪愛，併作高陽倒載媒。
遇酒忘憂聞樂喜，世人未到惠山前。泉供勝味輕糟麴，松獻清音異管絃。陸子舊文殘琬琰，湛家餘跡撫雲烟。珍禽幽石應容我，翠麓亭深晚更便。
蕭宇齋空夜景深，長康勉力效長吟。池風過處琴遺韵，牆月斜時樹倒陰。几隠原灰同木槁，書繙故網有魚侵。漏壺漸促星榆轉，獨背篝燈擁薄衾。
東風鶑友舊聯飛，彫歲鵾弦此愴離。路怨亭臯長續短，客嗟京邑素爲緇。且欣便道還家近，未厭無聞得掾卑。漢殿有人能夜誦，君才不減子虛辭。
中銓覆擬下慈宸，又作東西補掾人。去國雖逢零霰暮，過江未失雜花春。西山氣爽聊持版，白紵袍餘且製巾。星貫文稀堪樂事，聯曹鮑照藻辭新。
故人握節遠屯邊，三見寒飈折塞綿。俎豆何妨學軍旅，兜鍪遂欲出貂蟬。酒酣帳下摐金夕，雪灑軍中蹋鞠天。不惜裁章報吾黨，欲將餘力鏤燕然。
石磴松蹊自不塵，亭名遲客客回輪。山中桂好雖留隠，嶺上雲多肯寄人。夢草數殘康樂夜，禊杯閒記永和春。共游弭蓋爭摛藻，剩破林煙炙翠筠。
股錫飄然指上方，翠微巖腹掩鷹房。江山極睇才多助，竿木投機戲幾場。麝墨洗餘池溜變，玉瓷清極茗華香。秋風莫負重來約，凈社霜蓮徧碧塘。
省帳香殘捲夕紅，名郎去守日圍東。組垂丈二腰章貴，騎擁千餘使幕雄。弭節亭臯鄉梓近，貫都河溜客魚通。朞年美化流歡頌，盡入中和樂職中。
東泊驂驔一駐車，騩雲芣木澹扶疏。風經禦寇仙遊外，野識裨諶草創餘。潁谷寒煙仍井邑，侯門殘日但丘墟。兩都大道過從盛，不稱支離佩左魚。
千尺虹泉界道飛，陰虬橫絕負雲楣。浮梁跨岸神移石，劫燼翻波地獻池。度日銜花翔翠鳥，經年支榻養靈龜。披襟便可袪煩恡，不獨東京叔度陂。
稼雲彌望默紆餘，雨徧公私告稔初。田父此時歌擊壤，牧人他夜夢爲魚。勸符數下收遺穧，漕穀相銜餉剩儲。莫謂衰翁止蒙福，有年須待史官書。
雪雲寒氣著離杯，道北輕風大旆開。太守直居千騎上，將軍仍自九天來。征鼙曲曲漁陽摻，後乘人人鄴下材。忠孝相移難兩遂，沁園歸戀徧蘭陔。
當年弛鐙避清塵，此地聯麾喜故人。豸角去冠休觸佞，虎頭分綬且行春。謗銷不復投親杼，宦拙猶須讓後薪。酌酒爲君賡一曲，江邊收得子牟身。
倦把菱花照病容，蕭蕭斑鬢作衰翁。虞翻到骨終無媚，阮籍逢途但有窮。敢望君恩收墜屨，决須私計付冥鴻。銜盃後會何能定，萬里驚飈一轉蓬。
熛闕歸心戀九關，凭高郡閣見南山。彤轓冒雨春疇闊，紫闥焚香夜帳閒。宴弁側星陪卜晝，妍歌抽雪送酡顔。西京地大民風厚，蜀秭沈波月蚌還。
十行泥檢潤瓊芝，序轉仙曹漢省闈。月隠偃波三署筆，光添侍史五時衣。星躔入夜哀烏動，軍蓋迎晨雊雉飛。幾日霄塗歸奏御，景龍妍唱掩牙緋。
素領潘郎滯進階，東南沿牒得卿材。隋河鼓枻波成箭，越驛蒸衣雨是梅。客詠南風蒱齒勝，食無寒具畫厨開。政餘底處邀真賞，洲上風蘋若下醅。
皂衣京兆數論兵，西護秦臺暫抗旍。顯父百壺連帳出，良家六郡佩鞬迎。甘泉路邇烽槔偃，非子川長馬庌平。左右漢臣聊作帥，非緣侍從厭承明。
刻意傷春屬暮樓，江臯歸棹悵夷猶。青蘿怨鶴英山曉，疏笛吟龍卧塢秋。掩泣泥陽思祖廟，長懷彭澤廢先疇。裂繻前誓風霜苦，早晚懷黄識漢侯。
開顔忽見故人書，併得雕章念索居。自是犧尊憶溝水，敢將吾笠望卿車。流年遂往蹉跎在，末路雖還連蹇餘。彈飾舊冠猶有愧，別來蒼鬢不勝梳。
九門煙樹蔽春廛，小雨初晴潑火前。草色引開盤馬地，簫聲催暖賣餳天。縈絲早絮輕無著，弄袖和風細可憐。鼇署侍臣貪出沐，珉麋珠餡愧頒宣。
歌管嘈嘈月露前，且將身世付酡然。謾誇鼷鼠機頭箭，不識醯鷄甕外天。青史有人譏巧宦，黄金無術治流年。君看醉趣兼醒趣，始覺靈均更可憐。
天入虛樓倚百層，四方遥謝此登臨。驚風借壑爲寒籟，落日容雲作暝陰。峴井北拋王粲宅，楚衣南逐女媭砧。十年不識長安道，九籥宸開紫氣深。
月夜亭臯秋氣生，又從摇落到崢嶸。寒花尚作茸茸密，晚葉偏能颯颯鳴。對把蟹螯何處酒，悵懷蓴菜此時羹。西風萬里吹斑鬢，可待中郎麗賦成。
落照臨風細細寒，已收紋簟未收紈。山中桂老初含紫，澤上楓多併是丹。月過河橋低映榭，露從霄極暗供盤。何人刻意離憂苦，不字靈均即姓潘。
苑樹櫻殘罷宴甌，驪駒籍籍望西州。左思麗賦都中貴，張載新銘劍外留。幾日戲裳貪潔膳，即時歸雨勸耕疇。如何蔽芾甘棠國，再見臨淄第一流。
曉日東南欲照梁，藏鴉密柳暗橫塘。行庖束蜜停晨爨，別館熏衣冷夜香。陌上鮮風橫去幰，陽濱翠瀲泛行觴。獨嗟楚客流芳晚，淹卧愔愔带眼長。
綠楊枝外斗闌干，出客雞鳴過近關。豈有車徒休汝上，暫同鄰里到方山。離魂正對春波苦，羈思猶隨倦鳥還。多謝滄浪送征棹，更霑餘沫洗衰顔。
先疇少失杏花耕，十載窮塵困縛纓。山上有山成久客，吏中非吏得空名。吟塘碧草他年廢，霧驛哀猿此夜驚。何日謁歸聊望里，況無車騎得鄉評。
曉原霜重俊鷹肥，一席歸風路不迷。林下會徒從霧合，海邊停梵見潮低。霜籃烹茗尋前圃，雨屐粘苔認故蹊。知有詩魔未降伏，湯休日在碧雲西。
吳門練影逐金羈，共羨潜郎得請歸。殖産舊封千戶橘，去臺初襆五時衣。晨杯鬭豉江蓴滑，夕俎供糖渚蟹肥。分籍未容妨隠趣，海鷗汀鷺對忘機。
面壁觀空度幾春，靈山法會更離羣。定心不動池俱滿，標指無言月自分。經葉晝閒落毳祴，空花晨靜貯餘薰。金園晤賞人誰見，萬里殘陽送碧雲。
虎錫多年寄寶坊，氍毹宴坐赤髭長。鵠燈雪嶺分千焰，蒲饌雞園積聚香。定水晝寒銷漏葉，社池秋晚亞蓮房。何時拂席升麟殿，麈毳微飄法座傍。
旁行經葉振餘埃，社侶欣聞錫股回。林鳥入花迎擁裓，江龍停浪送浮杯。他年應共銷香飯，幾夕飛談辯劫灰。漸次南征知有爲，化成今在故巖隈。
上都初見赤髭年，竝在西州絳帳前。每與文殊同問疾，不知靈運遽生天。淮山永憶吟無社，梁苑重來供有緣。休問外堂諸弟子，餓思周粟賦歸田。
越絕天長曉霧低，若耶雲樹蔽春暉。江龍浪穩迎杯度，巖虎蹊空避錫歸。晨飯聚香齋品潔，夜盆沈漏睡魔稀。玉璫誰望西來氣，五葉花開祖有衣。
年少青春苦惜春，溪頭風物更留君。無花地展如茵草，欲雨天垂似鶴雲。船近鵝兒頻引頸，水清魚子忽分羣。吟情飲量皆豪俊，酒盞須斟一百分。
一樽狂計即留春，更把詩篇惱使君。繞岸正摇千步柳，歸山曾約萬重雲。孤懷欲寫情空感，佳句相酬自不羣。怯見杜潘無處避，便知優劣此間分。
北斗邊城春柄回，閏年飄縠占餘灰。鼓聲催徧江南草，驛路傳殘隴首梅。寒日已高猶沆漭，薄雲無待故徘徊。何郎素憶慚杯杓，强欲乘閒撥凍醅。
紫宙星翻唾霧開，據鞍追昔剩裴回。空聞曲裏陽春老，不見城西艇子來。苦李成蹊誰駐蓋，行雲無所自縈臺。江臯魚鳥留連極，枉被從軍驛馬催。
白玉堂中舊演綸，赤帷裳底老班春。攫煤自省非嘗飯，投杼徐知不殺人。常恐虛名遭嚇鼠，寧防平路解摧輪。由來辨謗須君宰，收得江魚未葬身。
東風掠野暫輕埃，灑灑殘寒伴落梅。曉報谷鶑朋友動，暖將塞雁弟兄回。驟生溪水迎人遠，自喜林花索露開。老罷何顔玩芳物，試憑狂醉上春臺。
苑花聯醉七經春，猶佩當年一綵綸。京邑風塵初倦客，楚傖塗轍欲妨人。信潮暮送吳艎穩，公秫秋供箬酎醇。江外何因憑尺素，宕渠波惡損文鱗。
干牘公車與願違，却懷黄綬去江湄。中都食酪憂蓴老，要路編苫笑錦遲。酒幟亭長離帟罷，浪花風穩暝帆移。驚秋感別俱成恨，瘦盡森森瓊樹枝。
歸路青袍雜綵裳，何言縣枳滯鸞翔。恨無旨酒邀枚叟，愁聽斑騅送陸郎。四剖楚萍資夕膳，一絃淮月望春艎。鈴齋坐鎮儒林丈，密啟行聞達上方。
帆在天邊客倚樓，此時相望最離憂。星槎路遠迷全影，繡被香遥認半謳。不見鮫盤休墜涕，莫逢蓮葉更障羞。石城艇子知非是，始信無愁果有愁。
雪序繁雲掠苑回，行人此地一銜杯。東西溝上歌流水，南北枝頭怨贈梅。綿竹誦篇沈祕幄，堵坡題字晦輕埃。莫辭縣枳淹鸞翮，密啟天官佇薦才。
編政黄堂碧鸛衣，遠餐周粟位猶卑。人推東魯丘園秀，吏得西京法令師。驪駕路長雲拂蓋，鵠歌亭曉桂凝巵。上書自薦時非晚，囊牘三千正集帷。
萬瓦凉聲挫暑威，輕風斜濕看茸題。禁溝花咽先聞溜，馳道沙平久未泥。拂水有紋飛燕下，翻珠不定紫荷低。城陰霧密千門掩，更恐歸驂五里迷。
病骨巖巖怯早衰，月枝三繞寄身危。避風寧望鶢鶋享，出卜頻遭僂句欺。烟糝蔽江懷隠伴，雨苗頹壟負耕期。開年幾許他鄉淚，盡付窮途與素絲。
寶樓斜倚闕西天，北轉樓陰壓素漣。白雪久殘梁複道，黄頭閒守漢樓船。塵輕未損朝來霧，樹暖纔容臘外煙。弭節不妨饒悵戀，待歌魚藻記他年。
異時仙閣對三休，頓首辭榮動邃旒。疏廣故僚供祖帳，鴟夷盡室付歸舟。謝階生玉懷歡宴，燕壁圖山代遠遊。新句漸高塵累少，紫微巖曲要相求。
楚雲朝暮蔽前峰，佳節尋芳已半空。三日薰爐沈蕙綠，一星春火併榆紅。文鱗對擲回塘水，賀燕交飛翠幕風。悵憶沈齋題句罷，碎英無響墜華桐。
秋晚佳辰重物華，高臺複帳駐鳴笳。邀歡任落風前帽，促飲爭吹酒上花。溪態澄明初畢雨，日痕清澹不成霞。白頭太守真愚甚，滿插茱萸望辟邪。
峰雲曉影破孱顔，萬里風生結早寒。人在兜零煙外走，歲從鶗鴂口中殘。槽花併滴添新酎，笥月兼輪掩故紈。白髮光陰誠可惜，五年搔首望長安。
煙壓西郊雨壓津，滿城歌吹爲芳辰。江形左右衣留带，柳色高低麴與塵。暖逼園花迎望密，曉催林鳥每啼新。知君貪擁光華節，未有尊前共惜春。
隔霜雲葉繞天愁，閏節重來續舊遊。賦客豈辭聊暇日，楚人無奈賸悲秋。寒萸實老猶薰佩，晚菊香殘不占甌。悵憶故園歸信斷，渚鴻川鯉兩悠悠。
再分銅虎滯侯藩，別後兼聞素領繁。契闊不成騑服馬，急難空念脊令原。壯心干鏌年年鈍，世路風波衮衮翻。韁鎖虛名應只爾，早同私駕老邱樊。
園芿初乾小雨泥，飲壺遊屐況親携。身輕早蝶千回舞，技癢新禽百種啼。乘暖草茵侵坐軟，畏風桃綬向林低。陽暉自有留人意，銜照高樓未遽西。
廓落彌旬故眼移，居慚君粟養支離。綾衾倦夢愁淹卧，星鬢流年報早衰。藥劑袪繁催月杵，茗腴供啜嗜春旗。迷魂復幹聞清唱，不減巫陽筮些詩。
莫嫌屯壘是邊州，試聽河山說上游。帳下文書三幕府，馬前韡靺五諸侯。王藩故社經除國，俠窟餘風解報仇。四十年來民緩带，使君何事不輕裘。
關榆秋舞折膠風，坐嘯邊陴憶九重。宴榭綠醅春沸蟻，連營清角暮吟龍。幕中鏤管閒陳檄，塞下兜零罷漢烽。計日民謠諠魏闕，褒功僊劄武泥封。
樓外疏鐘落曉河，天涯感別思煙波。三年客鯉傳書遠，五丈星機得素多。溝水東流勞想像，峽靈西去隔嵯峨。良辰自古難并樂，不獨驪駒送客歌。
凄霜刮野轉蓬乾，永憶江湖旅鬢殘。身有支離求病粟，爵無公乘免旒冠。柴車路迥驂馿蹇，栗塢人稀溜鵲寒。日暮浮雲徧西北，客心悽斷向長安。
不爲秋歸人未歸，淮南又見葉丹時。漢皇好少身今老，楚客愁醒啜始醨。夕棧長風驚代馬，曉天團露怨江蘺。夫君去我猶千里，萬慮勞勞欲語誰。
木正乘春肯告勞，併持葱鬰護神臯。曉風遞暖何妨細，宿雨留雲未許高。向密垂楊能礙箭，鬭長芳草欲爭袍。東城勝具應撩治，就趁尋花作宴醪。
側帽風輕過大堤，水村驕馬惜障泥。前驅夾道旟開隼，合宴傳飧帳繞犀。凈練寒江供望闊，赤萍圓日對吟低。輕筒絡繹傳清唱，知在春煙幾曲溪。
北闕天深報漏遲，臺鸞雍鷺共逶迤。廷風細引趨班佩，宮日遥烘簇仗旗。侍史有香來洞案，直郎無奏伏丹墀。殊鄰競獻朝正玉，定是東風入律時。
山中啼鳥報春歸，陰閬陽墟翠已滋。初筍一槍知探候，亂花三沸記烹時。佛天甘露流珍遠，帝輦仙漿待汲遲。飫罷翛然誦清句，赤城霞外想幽期。
茗篋緘香自武夷，陸生家果最相宜。烹憐晝鼎花浮柵，採憶春山露滿旗。品絕未甘奴視酪，啜清須要玉爲瓷。茂陵渴肺消無幾，爭奈還書苦思遲。
側蓋天長蕩曉霏，暖風纔滿使君旗。水通江渚容魚樂，草徧山梁報雉時。場雨滅塵盤馬疾，樓雲礙曲進觴遲。少陵宅畔吟聲歇，柳碧梅青欲向誰。
幾日銓符給詔程，賜袍如草滯僚英。大言久廢三千奏，倦曲難終一再行。吳蟹沈波秋稻富，海魚藏穴夜潮平。待君削牘登文石，趣與淵雲繼頌聲。
當年齋榻豫章才，自領驂驔五馬回。庭下書筠多舊刻，檐間賀燕是重來。吟池墨久將成溜，坐石星殘欲徧苔。郡閣從今傳盛事，更留寒霧記巖隈。
翹才閣下舊賓游，偶得魚符擁使輈。本自爐鎚依大冶，敢言鎗脚是鄰州。頻年廢忘拋黄卷，此地優閒養白頭。漫引雙旌非敏政，餘波須仰富民侯。
地枕層岑面勢斜，蔽虧原隰在烟霞。璇題衒目三休閣，寶樹沿雲四照花。結社高風思惠遠，忘言真理寄毗邪。銅蓮漏永螟風細，不覺西陂轉若華。
楚山千疊隠南轅，漢渚風檣箭浪翻。流水東西俱怨別，離亭長短共銷魂。歌翻白雪知難和，注怯黄金故易昏。玉骨更羸詩筆苦，客裾猶欲曳何門。
紫漢參橫宿霧收，煙江南渡悵夷猶。夢中未省能知路，天上何緣許寄愁。豈有文鱗憑遠客，枉緣香杜怨芳洲。遥知花艷驚郎目，幾曲新詩播郢樓。
自君入佐張蒼計，直室深扃老氏關。顧我偶陪螭陛立，無人並駕鹿車還。紅牙幹利資良畫，縹帙勞功積厚顔。幾日歸休期一笑，新醪浮白早黎殷。
并門迢遞駕朱輪，紫橐宮毫晦隙塵。幾眼带移貪事國，半生桐老苦傷春。比來置酒觴何屬，自此驚秋髮恐新。鼇署病夫期自代，眼中徧憶未歸人。
翹車交辟滯東南，盤蕙多年歇賜衫。千日醉醒孤共酌，一書開閉遂空函。怨歸定對王孫草，無恙應隨散騎帆。傾聽囊帷奏嘉頌，清時寧忌絳侯讒。
雲梯叱馬賦西征，滿歲無功答盛明。收得桑榆真晚計，倚爲箕斗是空名。瘢逢美玉終能治，曲訴幺絃久未平。壯思雖衰猶得在，一篇申甫爲公成。
昔駕軺封北護邊，已慚星鬢久凋年。御爐香外拋晨謁，刁斗聲中廢夜眠。梁雪送殘他日賦，郭舟誰共此時仙。思歸未敢貽公念，更辦秋懷敵露蟬。
林梢規日透霞鮮，滯穗纍纍徧大田。豺口祭餘開獵禁，豚蹄祝罷得逢年。雲容不動寒垂地，陂影無涯靜合天。一國似狂予獨爾，長吟饑腹伴殘蟬。
銀兔頻年滯使麾，曲臺猶掌一王儀。四巡奏頌推嚴筆，千牘程書入漢帷。駟里飛觴酣玉液，天街疊鼓候金羈。前期侍從丹塗地，秘殿螟風拂翠緌。
月轉觚稜玉樹齊，通宵歸夢繞金閨。柔桑密映秦樓騎，溫詔香懷漢署泥。殺簡載書傳祖德，懷金酌水賦新題。丹楓七澤朝天路，丈組垂腰蕊佩低。
章冠慣趁舞雩春，屬疾彌年素産貧。舊隠却招三徑菊，歸裝不受九街塵。平時戲服歡爲綵，日後迎蒲待裹輪。天下書生皆皓首，牛溪休訪續經人。
峭帆風罷到淮瀕，草草停橈一問津。大小山前懷古地，短長亭下未歸人。林姿暗淡吞霞彩，浪壘光芒受月輪。尚憶他年故儔在，擘牋題作郢中春。
赭丹濡筆獄無冤，佐守初依鳳沼蓮。南土出藩申伯寵，辟書爲首嗣宗賢。蟠龍運厭山圍國，燬角宵凉水際天。哲輔定知三入相，期君同赴渭濱畋。
仙閣三休紫霧平，金門試罷得蒸青。同時第賦留宸幄，他日聞時戀相庭。逗箭夕流催檜楫，賜花春豫憶雲屏。吳天此夜瞻台座，併是荀家父子星。
共治清淮北面州，何言分袂帳夷猶。君還南闕雙龍下，我駐東方千騎頭。未落林花延別醑，無窮隄草伴行舟。懷人愬月勞勞意，自此相牽更倚樓。
懇辭金殿得班春，藁篋相從素瀨濱。坐閣仍題修史筆，去鄉猶是受經人。浮雲富貴心知厭，淡水交游老更新。三嘆來章深意在，肯容冠綬久生塵。
病擁綈袍雪領垂，當關重疊報晨暉。夷吾畏事將成吃，蘧瑗增年轉悟非。宦路風波頻歲劇，故山薇蕨每春肥。餘生正似風前鷁，慚負陽秋說退飛。
佳節憑高駐綵旗，亭臯霧罷轉晨曦。堋間羽集號猿後，臺外塵飛戲馬時。芳菊治疴爭泛蕊，丹萸解惡徧傳枝。明年此會知何處，醉玉頹山不用辭。
雲岊蒼鬰照城郛，奕葉鄉州擁使符。晝繡愈知今日貴，子庭猶憶向時趨。故新笥綬薰相續，前後郊棠影不孤。絳帳諸生今史氏，炙青容補世家無。
十八年前玷玉堂，當時綠髮此蒼蒼。傷禽縱奮愁瘡重，廄馬雖還笑齒長。薰罷山爐飄暗燼，漱餘銅碗冰寒漿。須慚清切鑾坡地，不是吾人得性場。
賜對雲簾幾刻留，東南公利入牙籌。方船萬粟浮江下，封府三錢出地流。驛路塵清迎弩密，省臺薰歇護衣愁。不妨徧歷騷人國，金橘丹楓互占秋。
霜栢輕寒驚曙烏，使臺東道亞風旟。人瞻御史乘驄貴，錢續司農朽貫餘。睢苑千門聊按節，齊官三服罷移書。此行須信褒恩美，新詔黄金飾佩餘。
列騶傳鬨避軺車，天角橫參帳飲餘。即日前驅催負弩，幾旬論報罷移書。賜山故冶流錢外，燒棧新郵轉粟初。使選愈華身尚遠，喜榮嗟滯兩何如。
緣雲棧脚轉嵯峨，使者重來叱馭過。杜宇有冤啼夜月，女蘿憑鬼護山阿。巖深樹氣埋蒼霧，峽窄江形束素波。自問一春行役苦，带環移眼奈衰何。
迴望三條接上蘭，野霏山秀似堪餐。冰翻斷影回魚暖，雲作輕陰借雁寒。即席縹清宜玉斝，何人蘇合費金丸。風長麥淺如臯路，雉子斑斑錦羽乾。
江練東南楚塞長，野烟寒氣共蒼茫。局轅班馬思長道，攫肉饑烏下夕陽。旅舍樵蘇勞後爨，農家簦笠遠相望。坐觀民瘼無他畫，庭列貆鶉目眩觴。
日夕高陽釂羽杯，琳房岑寂外塵埃。山庭桂老幽人住，天陸星翻處士回。珍樹暝猿侵戶嘯，碧潭僊菊照窗開。箕風動地雲羅闊，誰伴凌空禦寇來。
一轡澄清暫按州，却因風景獨夷猶。弦殘漢月騶前曉，粉疊巴雲蓋外秋。持節頻年煩出使，富民虛日待封侯。省紆麗藻嗟行役，正恐才多剩四愁。
四郡連翩擁使旗，多年不聽汝南雞。宴開河朔千人帳，書用黎陽一襆泥。水曲箭波喧夜櫓，原田絲雨勸春犂。可嗟未預元規論，坐據胡牀送月低。
去程烟草妬藍袍，越絕天文寶婺高。五兩樵風船畫鷁，九秋犀燭鷺翻濤。吳鹽煮海通關賦，陸橐收金析利毫。仙酎油囊鱸鱠潔，未妨餘暇左持螯。
漢祀壇邊望畫衣，故人杯酒怨歌驪。幾枝北道梅傳信，一味南方桂補羸。後雨蒸青貽素業，舊塘生草繼妍辭。他年第頌歸何處，名應唐家十二時。
大旆前驅拂晉雲，寒天迎望靜無氛。幄中舊借留侯筯，麾下今分鄧禹軍。馳屬櫜鞬隨指顧，賣殘刀劍事耕耘。據鞍抒思真餘力，又占風騷第一勳。
誤拋荷橐別雲裘，天賜疏慵卧治州。轅下已疲猶戀主，道邊寧死不爲鈎。風波路惡驚危涕，蓬葆年侵變黑頭。獨喜故人恩契厚，冷灰遺甑遠相求。
一章通奏領州麾，詔許殘書得自隨。吾黨成章真小子，官中了事是癡兒。昏眸病入花爭亂，倦首搔餘雪半垂。所頼韋吳皆傑筆，劉生當見汗青期。
關征盤錯带南州，三見丹楓墜楚秋。列侍百重圍虎戟，酣歌丈八憶蛇矛。草生宵夢傳詩筆，梅析春酲託使郵。矍鑠據鞍休自歎，壁門初日待鳴騶。
賦就江亳一黯然，柳衰猶足代征鞭。鮫盤恨極無餘涕，鵾瑟悲多有剩絃。斜日楚楓低候雁，早霜秦樹送殘蟬。文章滿腹真何益，深愧囊中趙壹錢。
宇下雄風細細凉，客眸凝絕此回腸。絡頭騎過羅敷陌，畢尾烏喧女子牆。流水清渾迷別浦，碧雲高下送殘陽。懷人撫物愁何盡，試借蘭成萬斛量。
暫解征鞍息使郵，孤亭望斷更夷猶。山從劍北呈天險，樹徧巴西送客愁。拂衽風和循幌入，濯纓江好近人流。憑君且作剛腸憶，懷遠思歸易白頭。
史藁雖殘得自隨，兵符未解定堪蚩。淹留正似周南老，戲劇何爭灞上兒。鉛筆用多毛禿落，鬢髯愁罷雪紛垂。十年尚滯成書奏，可驗相如屬思遲。
有人多病卧遥帷，誤舍寒耕失故畦。每畏賓朋嘲乘雁，寧教子弟愛家雞。淹中學廢心都塞，轅下鳴餘耳更低。自顧上恩無一報，何顔歲晚望金閨。
坐氈無客凍鴟愁，談樹蕭然兩見秋。執戟不知身寂寞，寫書猶得罪風流。官閒無日慚軒鶴，機盡多年謝海鷗。借問殿科能免否，杜陵男子有耕疇。
湘竿風急未成棲，御史臺前見落暉。桂冷欲依秦氏宿，柳深先望白門歸。迎秋別恨填銀漢，未夜啼聲怨玉徽。悵望西樓珪月滿，惜君猶更向南飛。
六幕星翻斗轉車，攬衣王粲更離家。孤城隨月三撾鼓，碧樹啼烟九子鴉。獨望殘雲愁霰雪，暫聞長笛憶京華。霞朝莫問離懷苦，带眼愁多只有賒。
陰霞襲曉混層暉，雨勢連天泱泱垂。潑火正投寒食日，催耕併及杏花時。波生客浦揚舲遠，潤逼宵撾作摻遲。把酒命賓聊一笑，吾農喜罷及吾私。
試上高臺望綠蕪，一春芳意向人疏。殘花半落紅無幾，新笋爭長綠有餘。底處流霞殘別酌，即時油壁欠來車。不須更向昆池去，便有胡僧話劫初。
左廟崇清烈，前郊赴享期。瞻言七世室，並薦一元祠。樂變摐金備，天行步玉遲。香茅均奠鬯，錦冊不慚辭。有詔回宸輦，他宮奉母儀。衣冠對游月，脂澤感平時。俟獻庭虛次，登歌拜受禧。大哉王者孝，萬葉煥烝彝。
大駕峨千乘，長塗過百廛。塵清屬車地，雪盡幔城天。步輦黎明降，華燈艾夜燃。升琮奠黄粹，薦璧捧蒼圓。牲俎羣靈匝，霞觴二祖聯。上垓皆徹藉，小次但虛褰。不見纖蘿動，惟聞雜佩旋。回雲終樂奏，熏月上柴煙。日至方流慶，崧呼節獻年。欲知釐事畢，雞赦出樓前。
上帝懷明德，圓壇展盛儀。南城七里路，三歲一郊時。豫動森華蓋，乾行儷絳螭。山河對旒冕，辰象倚旍旗。爾祏前增謐，皇靈下告慈。密都俄奠玉，清廟徧嘗粢。田燭紛先置，軒營肅左移。禮行忘景晏，恩厚覺寒遲。紫宙天鴻洞，賓柴燎陸離。合祛聯祭秸，妥侑判純犧。腏食千華炬，陪祠萬翠緌。開天浮協氣，亙海受洪釐。愛日兼祥至，隨風與令馳。羣心樂更始，徽冊貺顓辭。堯舜文章煥，淵雲頌嘆疲。無階効論報，敢告日孜孜。
講事當農隙，于畋法健行。百神奔漢蹕，萬騎扈軒營。彍弩先驅肅，彫戈後隊明。雲羅垂列岳，虎落壓裨瀛。掠野毛羣萃，搜林羽族并。熊羆兆中見，鵝鸛陣前程。疊中星弧妙，連飛月箭輕。雁窮書併墜，兔盡窟兼平。俊鶻交拳擊，寒鷹厲吻鳴。舞驂均耳耳，鋂犬鬭令令。示祝仍開網，招虞不用旌。纔聞大緌下，已見護車盈。行在移鑾仗，中塗集幔城。壽觴稱帝酒，恩膳徧君羹。霧日曈曨暖，霜原澶漫清。長楊卷衰葉，敦葦拉枯莖。羽獵何煩諷，車攻遂合賡。寧專乾豆薦，要閱建章兵。風入旂常影，天含鼓吹聲。九街猶未晚，堯屋已還衡。
農扈方迎夏，宮田首告秋。嘉生擁瑶縣，蕃穗徧天麰。肅雨津莖浹，薰風獵穎浮。登成告田畯，省斂徯王游。紫宙凝神暇，丹書訪道休。天行九五健，歲取十千求。洪洞開金狄，連蜷按玉虬。塵清屬車豹，槍密羽林騶。芝覆依丹旭，旌門倚綠疇。先驅護綿野，後騎隘長楸。滌圃初開地，腰鐮競勸收。田趨農帝耒，塍錯夏王溝。褒栗攢周甸，茨梁屬舜眸。籞長包圈虎，箱重載星牛。九扈開靈圃，三辰駐綵斿。勞農差有賜，置酒酌言酬。鳴爵知年稔，爲魚告夢優。雲雷一日澤，鐘鼓萬人謳。帝醉鈞天闋，仙歸紫氣留。明馨資寢廟，足食煥緹油。
鄉盛菁莪選，邦崇奠菜儀。涓辰大昕鼓，持節少牢祠。粉衮瞻凝睟，銀袍豫攝齊。芼羹紛澗沚，鬰齊泛尊彝。璧水回寒影，經槐墮曉枝。幸觀三獻罷，共荷百朋時。
太極登徽冊，鴻恩潤慶圖。三秋少皡月，五日漢家酺。碩惠東西暨，高年左右趨。雲雷方霈澤，酒食更成需。慈宴周綿宇，宸嬉極上都。風飛迎沛筑，尊滿列堯衢。鼉伐漁陽鼓，龍吟北里竽。激波呈曼衍，跳索戲都盧。虎瑟修旃映，鴟夷後乘俱。瑞烟浮玉戟，靈旭射金鋪。篚帛侔王鎬，童冠盛舞雩。歌忘齊國味，辱免絳人塗。紫宙纖羅廓，層穹協氣敷。萬靈酣飫賜，朝野正多娛。
詔蹕迴清籞，宸旒駐紫烟。矞雲霏漢幄，法曲度文絃。獵翠雄風度，凝香甲帳褰。仙葩浮羽葆，藻衛縟芝廛。式宴千鍾酒，迷魂七日天。宸章紆寶思，休詠掩樓船。
黄屋宸襟豫，靈琨苑制雄。鈞天回帝所，太液近唐中。瑞旭摇卿靄，丹葩雜紺叢。王魚多在藻，君鵠鎮迎弓。式宴晞陽露，徒歌屬大風。此時慈惠洽，共樂夏渠豐。
春豫凝蒼陸，天旋駐翠華。黄圖包漢制，靈沼象周家。風助千人唱，神移萬品花。韶音清感鳳，騶節妙論豝。宴露晞心藿，需天灧酒霞。侍臣均式燕，羲馭重西斜。
昔預穰侯貢，今移漢掖旁。帝憐秋實茂，天許本根强。媚葉童童密，幽花裛裛香。苞垂列星緯，味變九霞漿。薰軫分風近，仙盤餉露凉。和羹並梅䕩，連葉讓芝房。舜日晨烘霧，堯雲夕護霜。不隨江北化，思助廟中嘗。盧橘非同種，安榴肯羣芳。榮觀聳麟族，賦筆助荷囊。
列聖多能備，俱留乙夜勤。出圖天與畫，觀跡帝成文。露灑紛仙液，鸞回雜瑞羣。毫均五色麗，書對十行分。玉軸羅新帙，芝泥儼舊薰。嗣皇尊世哲，金匱冠攸聞。
地占高明適，亭兼仁智居。竹林茲置酒，栗里近回輿。山對盤龍外，濤觀濯鷺餘。落霞霏迥宇，升月凈凉疏。園甃悟陰合，窗風桂籟徐。巖芳曼空逕，野綠冒前除。宴厦仍喧雀，賓庖已饜魚。落成嚴詔下，猿鵠怨軺車。
九扈聊清野，三驅比出畋。紫雲華蓋上，玉斗帝車前。藻衛羅長薄，星槍落晚廛。旗開龍對舞，驂合雁相聯。魚貫圍中隊，風毛仗裏天。寒熊批怒掌，饑鶻下蒼拳。困獸開仁網，良禽獻廟鮮。賜庖飛騎促，勞飲釂烽傳。歷覽黄圖迥，裴回翠帽旋。邇臣將盛美，吉日繼王篇。
沙麓披祥牒，金刀襲裔昆。嬪虞冠媯汭，生子首姜嫄。自昔儀椒壺，乘時正翟軒。褘褕躬象服，黄老好名言。慈蔭天同廣，柔風律並暄。露光流月姊，祕緯應星黿。嗣統開橫兆，遵遺奉壽原。愛親周道始，加太漢儀尊。參務絲言慎，臨朝玉色溫。從容携日月，指顧靖乾坤。盡散脂田邑，親繰繭舍盆。紀功彤管史，貽訓濯龍門。寶稼興東戶，佳兵戢左鞬。萬靈翔氣辨，五始匝春元。夜隕西方雨，神清積石源。良時標歷鳳，延祝動廷鴛。繅玉虹光射，絲囊露采翻。齋科蕊珠館，供會佛家園。薦壽超千劫，同寅望九閽。南風來助曲，北斗下臨罇。瑞鑑紅摇旭，香罌碧裊昏。欽承子道至，奉養母儀敦。雉翣橫霏霧，仙盤灧瑞暾。紫雲回幄影，銀蒜動鈎痕。我有吹笙宴，朝均湛露恩。伻圖邁明辟，雜霸掩曾孫。束帛霑羣后，張旜答樹惇。思賢君子荇，循法大夫繁。賮貝南浮海，邦圖北際鯤。此時歸寶算，仙石奉綿存。
薦九標佳節，中天駐翠輿。晨光清複道，秋色徧儲胥。畦稻霜成後，宮橙露飽初。省收行步玉，拜賜儼華裾。曼衍來長樂，鴟夷下屬車。帝韶儀瑞鶠，王藻躍恩魚。霽霧供披拂，凉風助掃除。高楊穿葉外，仙菊泛花餘。寒入弓聲厲，歡留酒算徐。神池原不浪，溫樹未曾疏。帝眷憑秋稼，臣心仰夏渠。承平將樂事，併入史臣書。
節去歡猶在，賓來賞更延。悠揚初短日，凄緊乍寒天。霽沼元非漲，秋花自少妍。蟻留新獻酎，蕙續不殘烟。戲鰋衝餘藻，游龜避折蓮。流芳真可惜，從此遂凋年。
于役三年遠，論兵兩鬢斑。不辭征戍苦，要作破羌還。楯墨應圜熟，兜烽報永閒。浮舠背淮服，盤馬入秦關。遂閣讎書筆，仍餘聚米山。憶君他夕恨，遥向隴雲間。
圓海崇遺教，中陵育茂材。霧從仙市合，風向舞雩來。寶篆侔東壁，儒篇訪曲臺。泮芹參上俎，燕篲擁輕埃。鼓篋華冠聚，丘山縹帙開。蟲形浮墨沼，鼠耳綻經槐。有客緣承乏，無庸愧濫陪。難重漢家席，易眩魯門杯。學困青箱廣，書愁皓首催。空塵博士議，不稱洛陽才。高閣連雲景，層城枕斗魁。惟應仲尼冶，未惜鑄顔回。
高閣休殘暝，層梁逼早暾。芳風萬年樹，殘月九重閽。枕歇淵魚夢，裘貪睡貉溫。星杓壓城角，天漢落河源。肅唱千廬寂，傳聞萬戶喧。烟浮紫藜觀，春著翠梧園。有客方岑寂，紬書滯討論。新年居右席，此地到西崑。硯瀉含毫滴，刀餘削柿痕。談高白馬度，頌罷碧雞翻。幸接雌黄几，同歡清白樽。不因窺麗句，誰刮翳瞳昏。
十載虞庠路，依然目所存。高槐記經市，秋水識橋門。迥閣珍圖秘，長廊審像昏。舊徒皆突弁，故友即塵根。昔在衣成緇，今還祿有軒。范雲身寖老，何術謝君恩。
泛膏聞舊典，秉燭嗣芳辰。霞破初迎月，林寒即讓春。鈞天移帝樂，北斗下城闉。匝地沈香燎，浮空羅襪塵。並珂馳寶鉸，分幰鶩彫輪。忽去騰夷路，還來競要津。酒胡矜酎美，梅額衒妝新。誰見甘泉畤，昏祠遂至晨。
玉署凝嚴處，朱欄封殖恩。其誰賞高節，祗自保孤根。密幹青杠矗，危梢翠纛翻。故林茲地隔，新實幾時繁。細籟供風枕，斜陰疊月軒。雀驚衝葉墮，蟬靜抱枝喧。戴氏當年譜，梁王自古園。對容金馬客，深在玉堂門。本以蕭蕭擢，還由冉冉存。烟能留暝色，粉解記春痕。拾籜題吟墨，披叢爽醉魂。愛君同省樹，不敢爲人言。
帝京蒙福近，相國偃藩初。甕熟中齋酒，厨鮮上客魚。高懷日蕭散，外物久驅除。犀首無妨飲，宣尼或飯疏。林凋疑野闊，荷罷似池虛。此樂憑誰辨，須煩藻思餘。
寶地披重岫，瓌宮庇萬榱。人瞻鼎湖駕，天護玉簫祠。列聖聯絺衮，千宮擁翠緌。陰森殿中傘，曶熣羽林旗。白日窺晨幌，明河宿曙帷。露盤金突兀，甲帳繡葳蕤。馴象春耕外，遊冠月出時。洛湍縈禁籞，嵩岳倚罘罳。早晏嚴薰燎，春秋達信辭。樽醅綠葉桂，齋饌紫房芝。璧带華燈錯，銀牀露綆垂。奇葩萬品秀，珍木五衢滋。碧柱峨翔鳳，璇璫舞暗螭。園金布爲地，泉玉漱成池。劫石聊容拂，仙花自不萎。樓含太虛近，鐘到下方遲。賜服鄉三老，歌風沛小兒。奉承紛有次，過謁儼多儀。此路真姑射，前峰即具茨。何當紆詔蹕，原廟慰時思。
西郊一超忽，祠節暫踟躕。天迥欹臨野，河長側貫都。飛廉披苑路，南斗抱城隅。填塹時休獵，棲糧戶免租。虎歸仍習圈，鳳下稍依梧。池岸斜聯籞，宮楹上集胡。慎齋雖有屬，勝踐未云孤。霧裏過仙市，輪邊認佛圖。檉楊閒對偃，鶬鴰靜相呼。牧罷林將暝，樵歸徑自紆。有懷摛鏤管，何苦促驪駒。壯思飄然發，知君顔謝徒。
地勝祠仍古，春餘物徧華。山雲時抱石，佛雨不萎花。嶺挾樓梯峻，巖牽殿墄斜。淙谿雜環佩，怪蔓走龍蛇。供坐僧飛鉢，香園客戲沙。吾游真草草，深意負青霞。
隠几劇端憂，良辰喜嘯儔。掞天鸚鵡筆，換酒鷫鸘裘。談麈真同色，賓壺喜順投。雪雲低北戶，棋墅接西州。露葉燕蘭老，霜津鄧橘秋。二豪休作頌，五白自成牟。平日欣交呂，前期即召鄒。彫觴莫辭醉，溝水易分流。
清白舊家聲，論交得寧馨。摛華吐鳳賦，聞禮墮鱣庭。潘夏叨連璧，荀陳更聚星。膠投思固漆，渭濁許過涇。合坐懷妍唱，分詩寫素屏。情深方柏悅，性懶自榆暝。短羽偏驚月，羈游劇泛萍。北梁催稅鞅，南郡阻繙經。曉色三竿日，離歌十里亭。期君促西上，相遇在神坰。
丞相于藩日，疏湖訟閣西。疑從濟川地，寫出釣璜溪。流淺初無浪，源清不貯泥。月爲宵幌燭，雲作曙樓梯。礙馬汀篁密，縈船浦蔓低。人亡桃李在，脈脈尚成蹊。
款款南雲信，相存安穩不。比年常屬疾，茲地幸爲州。浩蕩親知隔，奔騰日月遒。暴公初有刺，孫叔竟無謀。黑白蠅間變，嫌疑李下求。側身忘夙夜，回首得沈浮。士節何嘗屈，君恩叵計酬。洴封共龜手，知罪一春秋。言命由來罕，逢辭敢辯廋。紛吾常用拙，焉往不離憂。重詛勞三物，揚芬避十蕕。虛弦落驚雁，真月喘疲牛。谷口輸誰隠，周南愧自留。尪殘千騎長，形勝二山流。寡術驅秦盜，彌旬錄楚囚。巫風那肯化，祠鼓詎曾休。安敢龔黄最，真堪趙魏優。闊然宣布曲，直爾伴牢愁。今子身東望，思同智北游。攄懷弄杯杓，對帙理墳丘。眷眷餘青眼，蕭蕭共白頭。姑縈裘與葛，隨度臘和膢。樠櫟人寧顧，遺簪上或收。狂言非所恧，君乃惠施儔。
鳳琯凝姑律，奎鉤誕佐臣。祥標六蓬矢，家盛十朱輪。變道齊成魯，端朝甫及申。禁中朝夕誨，帝右老成人。徧讀蘭圖字，多陪豹尾塵。桓榮師自許，石建謹無倫。振鷺飛逾潔，緇衣久更新。鑄賢今是冶，播物晚爲鈞。胡廣潭留菊，蒙莊樹有椿。奉公爲壽禱，山立輔昌辰。
薄宦真何補，居然滯拙艱。無心圖作佛，有疾願藏山。臂率愁肌減，毛驚暮領斑。未能吳客問，誰恨越人彎。學倦書刀廢，呼慵博雉閒。寧慚局轅下，爲恥醉墦間。直道胡論枉，空言分合刪。蒼蠅徒擾擾，狂猘自{口顔}{口顔}。上客迂飛蓋，窮閻問閉關。餘光照徒壁，高辯破連環。感激排非聖，棲遲觸怒頑。十年休賦蜀，二始欲睎顔。昔有彈冠進，今將襆被還。春休晴絮白，日入暝霞殷。舊産平臺側，新田潁水灣。吾游如不遂，巖樾試重攀。
令序凝秋籥，歡游駐使軒。行觴酒籌密，踏節舞韡翻。榴熟丹房解，萸香紫粒繁。風頭臘輕慘，日脚送斜喧。鏤管新篇逸，吹花舊俗存。請爲丞相壽，長久慶調元。
早夏乘休沐，離襟屬餞壺。欣同佩荷橐，恨及唱驪駒。感戀陪雲筑，翻飛別帝梧。騰裝照魚服，行帳繞犀株。慚去班中詔，寧容滯左符。惟應九里潤，蒙福在京都。
今日真良宴，歡持鳴鹿杯。初飛禰衡表，共識子虛才。龍沼雲鱗動，鵬溟浪翅開。危言切晁董，祕思屬鄒枚。經市騰裝早，封軺續食催。應須戒驅弩，翹待駟車回。
假節分州郡，掄才出將門。還提射聲旅，并破護羌屯。尺詔方臨遣，新書得細論。旃酋陪獵帳，戍校接歡罇。後伍鞬櫜密，前驅鼓吹喧。隴笳梅落怨，邊陣月殘奔。赤白猶傳警，先零久負恩。行期雪家恥，三捷奏天閽。
瑞澍霑春陸，膚雲壓暝臺。霰寒休雜下，風好即東來。遠岫吞將盡，陰霞照暫開。徧滋畦下麥，併濕隴頭梅。灑罶南魚躍，漂蘆北雁哀。蓬乾釣師卧，庌冷牧騶回。天發千驍電，人同百里雷。我私欣遂及，頌扈九農催。
日夕朋簪遠，空成咄咄嗟。危言猶在口，飛語已磨牙。室救鴟鴞毀，庭喧獬豸邪。青蒲空頓首，白簡遂爲瑕。身歷千金險，頭經一夕華。便應過楚澤，何異向長沙。簣土障河拙，園葵望日賒。盡焚溫室草，尚得使君車。勝壤堪懷古，扁舟復載家。此時能痛飲，努力詠餘霞。
順氣綿區廣，嘉生告稔初。人驚萬箱入，天賜九年儲。絕塞元休馬，吾農先夢魚。牛應賣刀後，酒是乞漿餘。祀續田神鼓，郵喧粟尉車。是年名大有，敢告史臣書。
別岸香風起，橫塘夕霧開。歌須靜婉至，步憶貴妃來。折藕冰絲剩，翻荷孔蓋回。曾經佛圖咒，解厭柏梁災。盛府開爲幕，騷人借作媒。謝才方麗句，卓寡比愁腮。有薏緣誰苦，名蓮固自猜。簪形侵寶髻，燭柄近宮煤。游羨龜巢密，看防漏葉催。使君迷已久，落晚且徘徊。
南浦招招子，中途靡靡心。歸舟一葉小，秋水兩厓深。露鶴凄仍斷，風蜩細欲沈。桂華翻落月，榆影送橫參。壯志兼時晚，勞愁已日侵。霜摧過江枳，鐘眩避風禽。薄宦真蓬累，歸期問藁砧。惟餘摇落意，天宇共登臨。
長停愁不淺，征袂拂殘梅。潘御家園近，毛欣府檄來。晨羞魚尾潔，春溜鴨頭催。拄頰談無對，參卿掾有才。城隅山疊映，樓戶月弦開。廨樹藏環感，因君寄九迴。
倅乘淹榮序，封軺促覲期。文章二臺妙，昆弟五常眉。樹隠征郵密，花留祖蓋遲。秋毫供握處，春草見歸時。書笏人思對，垂櫜客愴離。羨君如彩鳳，先集翠梧枝。
上笏蘭臺彥，能文江漢靈。貪持御史劾，不顧大夫醒。詆毀真銷骨，嫌疑畏殺青。投冠集烏署，解紱墮鳶溟。毛脫荷囊筆，塵昏寶带釘。書空寧咄咄，避弋更冥冥。校尉貪厨釀，臨川集貝經。光華覆盆日，哆侈譖人星。生計依江芷，年芳老砌蓂。無人舉幡救，揮涕望明庭。
去國已十載，召還今見收。初無潁川最，真忝茂陵求。物色多新識，寒溫減舊游。宮毫與塵晦，省樹向人秋。奏乏三千敏，恩難萬一酬。重尋紫荷橐，却侍翠雲裘。建禮文書少，湯官餠餌優。屏營趨虎殿，子細認奎鉤。晚節誠知止，吾生況若浮。身來雖魏闕，病免合滄洲。淺醉貽樽恥，衰容作鑑羞。歸年非雁後，破月是刀頭。依聖讒方弭，逃陰景自休。乞骸從此近，終計返林丘。
漢史傳循吏，唐家秩省郎。海禽驚廟樂，池鶩費君粱。巾禿聊蓬首，帷閒即偃牀。案杯過永晝，寺鼓報殘陽。束帙雲籤冷，窺園李樹僵。後車常擊轂，猥酒不空腸。未易矜刀筆，徒煩裹服章。歲周無吏最，天極正包荒。
道舊欣來駕，銷魂遽遠離。顛毛同白日，俗眼暫青時。客飯稽留數，齋醪酪酊遲。風波須畏險，老大共餘悲。楚莽先春動，梁雲向雪垂。還家存別墅，他會看圍棋。
故人當止酒，今夕喜銜盃。事與朱顔改，年將素領來。鹿車君偃蹇，鶴祿我裴回。紬史餘三擿，爲郎愧一臺。洛吟真可效，傖賦久成咍。平日雱風瑟，塵襓爲試開。
素領登朝舊，黄樞遞直新。還持漢家節，坐福晉墟民。旆羽凌霜曉，袍花犯雪春。連雲祖壇幄，隘道舞驂塵。檄楯邊書息，羹羊府宴均。唐詩存雅俗，亥字訪遺人。緣飾資良守，都俞重老臣。莫爲朞月調，行此冠華紳。
春徧西湖上，湖漪綠勝醅。驚魚迎瀨躍，鬭鴨擁波來。柳已緣烟重，花仍赴暖開。側汀烟媚篠，卧石水銜苔。岸轉橫杠度，川窮飲舫回。暗浮蟲聿役，閒立鷺毰毸。野畔平如界，林蹊潤不埃。光浮好雲日，影倒靜樓臺。山色乘晴露，霞容著暝催。溪行凡幾曲，恨乏昔人才。
晚棹乘餘興，平川不駛流。山來疑逼岸，林度省移洲。郭迥花仍繞，巖寒桂自留。鼓聲風處疊，帆影浪間浮。候吏緣溪彴，迎旗駭浦鷗。嚮時天際遠，還有望歸不。
異時凉月好，常爾惜嚴更。此夜浮雲惡，胡然溷太清。心孤王粲牘，案對景山鎗。海蚌猶能滿，城烏更不驚。裴回循北牖，黯淡倚西楹。蛩杼逢時急，釭花得闇明。桂高應自秀，蟾遠太無情。坐想瑶輪轉，孤懷悵未平。
有渰興芳序，餘寒惜慘悽。遠山沈向盡，雜樹望先迷。天闊都成暝，雲昏本自低。漂灰禁餘火，浮棗祓殘溪。檻篠風爭亞，汀鳬夜不棲。篷聲攢釣渚，蓑滴擁烟畦。積潤侵重構，長嚴壓曉鼙。游人盤馬路，獨漉逐春泥。
協氣凝清籞，嘉祥擢鈿荷。共茄含瑞液，分蒂蓋文波。魚戲浮香併，龜游得地多。房芝助連葉，宮樹讓交柯。柄合千絲剩，盤差五兩過。正須裁紫橐，回入從臣歌。
夜雨平階滴，寒燈照幔孤。未生靈運草，先據惠施梧。千里徒傷目，三年欲變儒。回腸啼絡緯，遠恨送襜褕。怨曲傳繁瑟，悲歌缺唾壺。此中如借問，掩鼻願操觚。
遠作分符守，猶爲持橐官。易漂非待煦，自栗不須寒。髮變他年素，心餘即日丹。過門休骯髒，逢路定汍瀾。忌刻殊忠告，蘧施足面謾。直緣蜚語入，正恨飲章難。墜後仍加石，驚初更避丸。讒箕元有舌，僞玉嚮無瘢。任拔終傾藿，雖憎亦佩蘭。隴雲平莽莽，林露夜團團。且欲排孤憤，還應覓暫歡。兩岐行處帢，五醆食時盤。地善人差逸，天高網寖寬。戀軒嗟棄馬，巢閣羨歸鸞。楚嶂橫朝塞，淮波潄夕灘。空將西望眼，隨日到長安。
塗會森璋罷，唐銓結綬初。家聲蘭倚玉，祖德鸛銜魚。周粟思馨膳，京塵惜弊裾。垂腰青采綬，薰帙翠芸書。鶴怨空山帳，雞棲外舍車。日期優政洽，公啟達儲胥。
城闉聊屬眺，千古恨悠悠。夏享空臺毀，韓亡故社留。廟祠旌潁鳳，溪水識巢牛。春色依林動，晨煙傍戍浮。庌騶閒自集，田鶴叫相求。町篠沿緣密，川葭靃靡柔。櫟墟迷鄭鄙，騩路隔軒游。感昔如吾輩，曾經幾斛愁。
西域流根遠，中都屬賞偏。初無可並色，竟不許勝妍。薄暝霞烘爛，平明露濯鮮。長衾繡作地，密帳錦爲天。淺影纔欹檻，橫柯欲照筵。愁心隨落處，醉眼著繁邊。的的誇妝靚，番番恃笑嫣。何嘗見蘭媚，要是掩櫻然。艷足非他譽，香輕且近傳。所嗟名後出，遺載楚臣篇。
丞相懷嵩罷，因之名郡樓。使君嗟久廢，華棟鬰重修。人世興衰換，山川處所留。落成今日宴，感舊向來愁。西北天根遠，東南地脈浮。雲生蘭葉橑，月近蒜條鉤。樹雜猿呼暝，風長雁送秋。此時如極目，歸思恐難收。
集福仁祠舊，雄成寶塔新。經營一甲子，高下幾由旬。屹立通無礙，支持固有神。雲妨垂處翼，月礙過時輪。頂日珠先現，絛風鐸自振。沙分千界遠，花散四天春。億載如如地，三休上上人。堆螺俯常碣，繚带視河津。陶甓勤爭運，園金施未貧。誰紆簡棲筆，爲我誌琳珉。
夜魄離星舍，春膏浹大田。乍迷榆塞樹，徐暗柳營天。沼滴銀波蕩，階鳴玉綆聯。餘萌催沃土，殘魃趣沈淵。迥濕來鶑外，斜寒去雁邊。莓莓滋野秀，纂纂濯花妍。戴響饒農笠，眠聲羨釣船。罅雲時露日，迷岫旋埋烟。酌酒聊相勞，斯倉竚有年。勞君歌閔雨，予志謝先賢。
爲結秋荷恨，因來溝水西。魚驚一蓋缺，龜落半巢低。細暗嬋娟渚，香乾㪍窣隄。莖枯縈繭緒，盤側漏鮫啼。自此空瑶席，他年問濁泥。那堪塘上雨，點點共凄迷。
濯雨拳紅展，擎烟側鈿微。纔勝漢臣橐，未辦楚人衣。矗矗閒攢沼，差差靜隠磯。游防靈蔡重，戲怯孺魚肥。莖弱從風靡，珠成恐浪揮。文鴛不肯去，始得蔽斜暉。
馬上逢飛雪，都城觸望新。天如不擬暝，樹欲頓成春。霰急初鳴瓦，塗輕自壓塵。灑逵先映璐，飄闕欲藏銀。宛轉呈歌麗，裴回逼舞真。散鹽拂波亂，飛莢點星勻。密影俄飛蓋，乾花看鈿輪。無煩濕潘鬢，今是二毛人。
江南寒意薄，未臘見梅芳。爲有輕盈態，都無淺俗香。倚風斜夕臉，呵雪噤晨妝。刀尺憑鮫杼，比鄰託粉牆。高枝籠遠驛，側影照回塘。曠望黄昏月，嫶妍半夜霜。一身來上國，三載別炎方。不見南枝早，方驚北道長。當時猶引領，此際故回腸。淚盡羌人笛，魂銷越使鄉。危樓難極目，恨酒怯盈觴。未到盧家第，終虛白玉堂。
逸駕歡迎養，飛軒適所宜。營菟茲寓老，趨鯉即聞詩。地勝心逾放，人閒趣自奇。嵩雲來冒棟，滎溜下通池。靜偶惟黄卷，僊謠雜紫芝。窗風伴披衽，簷月對支頤。相筆留齊榜，邦侯慶壽巵。美哉翬棘詠，兼記掛冠時。
芳茗標圖舊，靈芽薦味新。摘侵雲崦曉，收盡露腴春。焙煖烘蒼爪，羅香弄縹塵。鐺浮湯目徧，甌漲乳花勻。和要瓊爲屑，烹須月取津。飲萸聞藥錄，奴酪笑傖人。雪沫清吟肺，冰甆爽醉唇。嗅香殊太觕，瘠氣定非真。坐憶丹丘伴，堂思陸納賓。由來撤膩鼎，詎合燎勞薪。得句班條暇，分甘捉麈晨。二珍同一餉，嘉惠愧良鄰。
雪集先何所，天彭關內州。雲澌結河漢，風礫灑林丘。眩晃三霄接，繽紛一氣浮。光逢晨晛薄，花得冥寒稠。拂樹瓊爭動，縈牆粉暫留。縮毛驚莋馬，埋目憚吳牛。客至蘭矜曲，仙歸鶴擁裘。鹽邊混熬素，玉處亂方流。併響鳴巖竹，分滋浹壟麰。印沙鴻雁喜，蔽葉鷓鴣愁。蒙福沾餘潤，稱觴隔並游。錦官才涷雨，賡和負妍謳。
風物澹蕭辰，陵阿訪隠淪。野杠裁度馬，溪路劣生塵。認菊知陶宅，觀禾識魯囷。林臯偏樂我，魚鳥似留人。山霽羣妍露，林虛衆籟新。長沮亟相語，非敢問迷津。
僑籍依三輔，愁顛徧二毛。星灰對遒盡，淚卷掩劬勞。併歎絲兼路，都捐筆與刀。思旌初不定，離緒僅堪繰。醜是流離子，材真樸遬曹。未成虞弁進，旋似郭竽逃。邑聚巑岏合，都城鬰律高。惟餘故人意，戀戀劇綈袍。
腐化何微眇，孤光只自求。單飛一金躍，羣散數星流。廢苑蒼茫夜，離宮窈窕秋。戍埤同燼落，客幔共燈愁。明滅風前亂，裴回葉處留。人間厭白鳥，不爲盡餘羞。
朔氣迎秋晏，因成糅雪飄。園賓驚早賦，郢曲愛新調。雜霰鳴寒蘀，紛花混晚苕。光含闕邊鳳，溫借省中貂。縞頃纔供望，鹽波已屢銷。今年屬清思，旻宇其寥寥。
佳雪春前降，層陰臘外留。日昏霏霰集，風定舞花稠。浩氣皚皚徧，繁光衮衮流。灑林初亂塢，拂瓦暗平溝。洞矗三雲仗，山迎萬玉侯。客車羊作駕，仙氅鶴供裘。只有歌堪和，都無色可侔。險堆憐傍砌，斜濕愛侵幬。面旋成遲落，繽紛不頓休。粉塘連北渚，縞頃接西疇。興往惟思戴，賓來但憶鄒。絮痕侵柳動，鹽影著波浮。宿莽攢瑶草，長隄卧素虯。正緣先畢雨，併欲潤天麰。應禱驅民癠，呈祥溢里謳。長人蒙帝力，歡酌任言醻。
低雲淡河界，零霰集天涯。樹亂三眠絮，叢迷五出花。舞風都擬重，入隙故成斜。密瓦平將半，前山暝欲遮。漸堪迷凈練，併欲誤疏麻。粉出房陵水，鹽飛海岸沙。舟來戴逵宅，客過李王家。此日長安酒，旗高未易賒。
天與疏慵地，人無榮進心。死灰差免溺，棄杖即成林。主諾固多暇，避賢懷所欽。難邀潁川鳳，敢望漢臺金。倚酒狂雖在，荷蓑歲已侵。恭聞容考績，緣此未投簪。
雨町犀株突，陽臯錦槊攢。竅均軒世律，皮解漢廷冠。冉冉生能直，蕭蕭意自寒。翠雲舒作葉，碧血染爲竿。梢弱烟方定，筠浮粉未乾。拋陰照流水，迸節犯朱欄。會待翔鵷集，非緣戲馬殘。林間誰共賞，坐想七賢歡。
平狄方開府，鎸羌舊著名。新提建章騎，入領羽林兵。賜橐千金重，留車兩印榮。已封頭尚黑，休戰髀還生。大旆前驅影，鳴鐃後隊聲。軷壇勝算爵，客飯飫侯鯖。山背迷榆塞，雲披認薊城。介圭朝漢幄，釦仗侍軒營。悵別疏華恨，勤歸杕杜情。君看畫像處，麟閣近西清。
稍稍客引去，依依君見過。胡爲困重趼，正欲問無他。甑黍驚方熟，犀談省舊訛。感餘祗惝怳，衰罷有蹉跎。直取憂襟解，聊從醉弁俄。緩行清白酒，隨意短長歌。臯壤星霜宴，纓瓖塵垢多。且應留從僕，同賞二山阿。
五竺能仁里，重游路不迷。詔辭丹鳳北，身到白龍西。野凈榴花早，林暄貝葉齊。暮雲程次闊，斜月笠前低。燕嶺長銜霧，金河不貯泥。梵王分供食，戍校接征鼙。窣堵方增飾，祇園得徧躋。無容带歸錫，秦蹕待新題。
自頃辭台路，陪京擁使珂。遺音追正始，新韵徧中和。贈答劉公數，登臨叔子多。腸迴初有感，耳熱遂成歌。驚夢春塘草，歡顔雪席酏。拍殘吳子夜，唱殺楚陽阿。勝氣籠雲沆，清懷貯月波。無妨爍顔謝，莫獨與羊何。譙里鳴騶入，陳郊露冕過。二邦留雅咏，棠樹共婆娑。
久玷三雲從，仍叨千石榮。羸軀付多病，怯計會無成。出守非嚴助，何年召郤萌。風摧向陽藿，霜變度江橙。畫閣勤聽訟，春疇力勸耕。遂慚循吏術，姑促縣官征。害馬直宜去，勞魚實恐赬。人心久忘戰，朝議近論兵。戍鎖關南數，邊烽隴右明。將機猶嚄唶，賊膽尚縱橫。說士爭操牘，謀臣屈請纓。已聞疲轉粟，安得但嬰城。且許和戎利，重尋撓酒盟。安危繫公等，指授盡時英。幸有千金募，須容八陣精。待衰曹劌鼓，長揖亞夫營。刷憤宜修德，時巡況作京。矢方射嶓冢，力欲斬長鯨。憲紙言常屢，王塗日以清。悉心前席重，直指佞人驚。仗下霜餘凜，班回佩倚鳴。早調黄鉉鼎，催獻惡梟羹。顧我罹飛語，于茲類倒行。鬼神慚賈誼，唇舌避君卿。直道今寥落，狂辭先猥并。椎如莫邪鈍，倀若小冠盲。秦俗矜車甲，周詩賦旆旌。會當濡橐筆，企詠二邊平。
外家真大隠，亭圃枕城闉。談樹能留客，飛鷗不畏人。白雲仙嶺曙，脩竹禊堂春。溪遠尋難盡，林幽趣旋新。愛山仍作屐，裁縠便爲巾。僧赴禺中飯，樵歸落照鄰。宅成翻忝相，里舊況依仁。千騎過從數，連章刻翠珉。
窮閻久藏疾，有客獨迴輪。密契瞻松茂，羈懷慰蓼辛。猶龍八才子，嗅雉一畸人。藜藋仍開逕，樵蘇頼庶貧。吾僚青眼舊，今世白頭新。尚倚王陽仕，終彈屋幘塵。
棧道迴忠馭，牢盆幹計貲。文書三署草，兄弟五常眉。遽爾分符竹，欣然捧詔芝。疾驅關外傳，奉引漢東旗。夕月同離恨，春膏徧我私。他年五君詠，應記阮咸麾。
顧我支離甚，惟公念不才。朱顔爲列郡，白髮入中臺。閣道通天祿，宮門拂斗魁。論班元後鄭，作賦或延枚。病肘垂楊老，危心一櫓摧。根愁江北變，葉喜洛陽來。自昔邊州重，當年蜀馭催。燒烽看朔漠，捫井歷崔嵬。粗可繙前史，何能調禁財。流光成浩蕩，孤宦易嫌猜。曲外悲絃剩，機頭謗錦開。無功慚遠志，有吏笑然灰。左轄真虛忝，仙曹復濫陪。門鶋愁眩轉，軒鶴老毰毸。傾否知攸往，成章恧所裁。賈生空問卜，楚客但勞媒。特召依明主，生還揖上台。緹油觀冊府，巾履記翹材。長跪懷人句，徐傳道舊杯。今茲宣父冶，終得鑄顔回。
雋譽高鄉品，仙姿並國游。新恩紺綸綬，遺社酎金侯。賦閣諸傖筆，塵緇倦客裘。平明催沖鷁，幾信候潮濬。下鼓蓴縈箸，持螯酒溢甌。江南三月草，爲子剩離憂。
築室占層峰，高眠商嶺東。鉢薰諸佛飯，窗占上皇風。餌桂將成父，搴芝固有童。驚猿參唳鶴，伸鳥雜經熊。客有希何點，人多拜德公。春雲不持寄，誰欲問山中。
古有容容福，人譏齪齪員。生能巧非奏，死戒直如弦。欲重高門地，非論媚竈天。詩書大儒冢，絲竹後堂旃。東閣翻芻馬，西園竊富錢。道謀誰執咎，戶選不因賢。朱鼓成妖日，羌鶡入賀年。須防反室詔，終取闔門憐。異日讒成錦，先時默似蟬。空貽後人嘆，流涕掩青編。
此心通妙法，他劫侍尊顔。水月何嘗動，煙雲相與閒。香浮經葉暗，霜點頷髭班。施寶上人往，銜花谷鳥還。梵潮鳴夜浦，天柱落秋山。句偈聊持贈，非緣文字間。
天暮雪雲繁，相將客兔園。老從星髮見，歲伴日車翻。別葉晴猶舞，征鴻暝更軒。事君纔寸祿，知我是空言。競進家爭璧，同聲伯有塤。重吟探懷句，更代一狐溫。
春暝蓬山直，知君思緒多。玉蟾吟瀉滴，朱幕卧生波。談麈飄無幾，書刀削久訛。魚沈江上夢，雞唱汝南歌。落蔕燈煤暗，雙盤露蘂和。烟浮溫室樹，雲澹客星河。牟首傳清𢧕，章溝疊迥鼉。子雲惟寂寞，尚自奈嘲何。
老至非無素，憂來詎一源。河魚真得疾，牀蟻誤成喧。㕮咀供晨匕，蹣跚逼夕軒。何宜忝蓬觀，祗合令文園。霜挫顛毛禿，雲添眼膜昏。問天寧有禱，依佛即忘言。燕麥摇風砌，蚌苔壓雨垣。冒榮難自效，三宿戀君恩。
信美蘭臯地，疏椽構迥軒。山林閒處樂，溪瀨靜中喧。春桂開前塢，秋菘接後園。舟來無盡曲，客到不空罇。夕月生帷鑒，晴雲抱棟痕。主人貪紬績，未暇答驚猿。
帝念西南重，頻年輟俊翹。還臨二星野，催駕一封軺。地出褒中險，梯連劍外遥。蹲鴟蔽川沃，流馬餉軍饒。檄去方移蜀，書成遂薦譙。客橙薰露夕，官錦濯霞朝。卓市醪華美，渝僮舞勢趫。省蘭聊罷幄，亭柳重攀條。煩使資游刃，歸懷極本朝。前知宣布曲，即日徧歡謠。
病緒蹇騷騷，彌旬曠坐曹。緣憂初得損，非巧亦成勞。計月銷雙臂，驚年變二毛。隙塵間日滿，鐺藥晬時熬。顧此逢熙盛，紛吾異俊髦。濫趨華雉省，清舐翠螭毫。數米仍能飽，搶榆不顧高。聊尋秘方枕，更繕養生刀。夕穗含風月，秋禽企露臯。比來差勝晤，有意伴持螯。
仙館三峰下，年華百歲中。夢休孤蝶往，蛻在一蟬空。蕊笈微言秘，霄晨浩氣通。丹遺舐後鼎，林遣御餘風。市霧沈荒白，餐霞委暗紅。峨眉有歸約，飛步與誰同。
自昔去先閈，乃今還故廬。隴桑濡露外，巖桂遣風餘。稍識烏衣巷，相過栗里輿。感存橫涕數，道舊愬杯徐。水涸溪容耗，林殘野氣疏。鳥喧晴處陌，烟宿暝時墟。彭澤期歸去，臨邛喜第如。擊鮮無久慁，趨局畏官書。
早夏清和在，晴江沿泝時。岸風摇鼓吹，波日亂旌旗。醉帟牽緗蔓，游鬟撲絳蕤。樹來驚浦近，山失悟舟移。雅俗西南盛，歸軺東北馳。此歡那復得，拋恨寄天淮。
追碧被層顛，靈姿映大千。天光白毫際，山色鈿螺邊。海客供鬘貝，江神捧坐蓮。銜花馴鹿往，投鉢毒龍眠。影壓中流浪，香飄萬里船。慈威濟終古，何止一長川。
國破江山老，人亡岸谷摧。鴛飛今日瓦，鹿聚向時臺。故苑猶霏雪，荒池但劫灰。赬遺糊處壤，闔記數殘枚。恨月窺林下，悲風覓隴來。依城狐獨速，失厦燕裴回。廢社纔存柳，陰垣自上苔。有情惟杜宇，長爲故王哀。
肅駕來墟落，悠然矚霽氛。飛花缺林影，驚鷺破洲羣。牧徑尋還失，蕘歌斷更聞。平蕪與天遠，孤日带霞曛。梁雉今誰嗅，城狐古不熏。楚人矜節物，腰艾鬭蘭芬。
勝具論終古，尋幽屬政成。待時藏磊落，得地鬭崢嶸。錦駁苔文露，虹浮玉氣明。夢池分到影，窗岫讓吟情。乍恐翻湘燕，真疑刻漢鯨。滴秋湖溜入，觸曉寺雲生。紫漢仙機遠，西陵客棹輕。映花雕檻接，礙竹翠鞭橫。扣鼓非臨岸，傳書異穀城。願將侯鵲瑞，旦暮奉承平。
遲旭收天宇，層陰糅雪英。傍階聊積玉，妝樹旋消瓊。越驛兼梅墜，章臺代絮縈。風回飛自急，池暖白猶輕。曉溜承隅滴，寒澌逼沼生。持杯一相勞，膏脈趁春耕。
二子繼淪閼，惜哉難具論。麈毛如昨語，墨藁未乾痕。翣霧迷歸柩，{流氵=忄}風慘葬原。風流盡逝水，日月促陳根。從古死皆有，由來命罕言。病夫長慟罷，翻幸巋然存。
心悸真摧櫓，年衰逼異糧。西征何日賦，東走向來狂。遂隔承明謁，虛稱建禮郎。去都魂黯黯，思幄淚浪浪。見䓞慚紆綬，逢荷誤索囊。醒無次公酒，老畏侍中香。前席初延問，煩言已中傷。翕眉爭恃笑，繞指詎容鋼。事隠或投杼，根危因拔楊。陰收主父草，幾落黨人章。霧露淮天惡，亭臯楚塞長。平時猶有感，爾日固迴腸。溪漲淹蒲牒，洲風挫葯房。芿區晴外遠，山疊暝前蒼。毒虺寒猶蠚，饑豺晝不藏。若爲貪坐閣，自此戒垂堂。淪骨深恩在，雕蟲緒業荒。身孤惟夕夢，時到黼帷傍。
衮衮上層巔，飛空寶構聯。山林楚遺塞，樓閣佛諸天。午剎中峰影，晨香衆壑烟。奫淪一水注，開闢二崖穿。旭日生巖罅，歸雲宿橑邊。吾游常草草，暫對社師蓮。
天欲鳴文鐸，公先露上珍。談鋒貫千載，文緯補三辰。海浪扶鵬徙，雝朝簉鷺振。盪邪初奏雅，闢路近還淳。汗竹刊譌徧，仙蔾遞宿勤。漢家方授記，趙世本多神。稍上窔遼禪，親逢堀吻巡。每篇稱陸賈，四頌識崔駰。接晝來詞禁，軒霞切睿宸。金聲兼振玉，絲緒遂成綸。預讀蘭圖字，時參豹尾塵。批成五色詔，乞守兩朱輪。虎幄思賢數，鼇山召節新。請聞裨帝采，有意靖宮鄰。畀虎潜興譖，猶龍詎肯馴。符魚貪六六，國猘避狺狺。東震重光啟，南箕哆焰淪。觸邪觀豸久，斂手避驄頻。勇退寧無謂，斜飛故有因。終承紫芝召，還返碧桃春。丁直何嘗屈，蘭幽止自紉。歌成接輿鳳，書止太初麟。竟遂東平樂，非憂宣子貧。蒙莊祥止止，尼父誨循循。久負騎星望，非圖徹瑟晨。夜歌忽稀薤，仙壽頓摧椿。奠乏芻如玉，碑須臼受辛。成蹊三榜士，墜淚四州民。自此亡遺直，誰將贖百身。他年虎賁飲，無復老成人。
虬洞閟靈峰，緣虛一線通。雲披雙壁敞，樹補半巖空。穊竹森烟纛，飛泉曳玉虹。重蘿不肯晝，陰壑自然風。嶺斷天斜碧，崖傾日倒紅。浮邱邈難遇，留恨翠微中。
雅俗傳祠日，年華重宴辰。初陽澹江霧，小雨破街塵。客蓋浮輕吹，齋刀儼後陳。林芳催兔目，原色換龍鱗。壤路歌聲雜，褠倡舞疊新。持杯徧酬客，惟欠眼中人。
中朝鵠髮俊，得謝寵安車。碧落超新秩，承明別舊廬。叔時今老矣，司寇此歸歟。畫有封厨秘，詩多乙牘餘。雲情元自遠，舟意本常虛。酌酒朋三壽，揮金輩二疏。深恩仍給俸，令子復將輿。幾日西清對，留光惇史書。
歲晏修漁事，邀賓俯碧流。鳴榔截橫浦，叢糝聚寒洲。舴艋爭離合，鸕鷀巧泛浮。魴來比河上，鯿出似槎頭。雪膾供庖俎，梅齏促宴甌。言詩知有意，不爲百金求。
本自草茆賤，非貪箕斗名。客心摧似櫓，官謗沸如羹。晝役迴腸數，秋扶病體輕。長年書轉忘，多露涕先橫。已分嘲揚吃，頻遭詈楚傖。矜毗兩蝸角，榮辱一棋枰。越蟹丹螯美，吳蓴紫線縈。他年五斗米，猶足代寒耕。
客舍張羅靜，流年激箭過。愁餘驚斛滿，淚盡覺珠多。鶗鴂悲秋極，芎藭奈疾何。振纓清濁水，持酒短長歌。潘岳傷憀慄，蘇生困揣摩。經綸誰一問，薖軸老中阿。
蜀道天餘煦，珍葩地所宜。濃芳不隠葉，併艷欲然枝。襞綵分羣萼，均霞點萬蕤。迴文錦成後，夾煎燎烘時。蜂蕊迎銜密，鶑梢向坐危。淺深雙絕態，啼笑兩妍姿。絳節排煙竦，丹釭落带垂。童容鄣畏薄，便面到憂遲。媚日能徐照，暄風肯遽吹。惜觀當晼晚，留恨付離披。麗極都無比，繁多僅自持。損香饒麝柏，照影欠瑶池。畫要精侔色，歌須巧騁辭。舉尊頻語客，細摘玩芳期。
天子龍沙拜法官，議郎親戴辟邪冠。曉辭漠北冰霜重，秋到江南草樹寒。諫疏頻煩明主聽，題詩長共故人看。應憐閭里誅求急，尚布朝廷禮意寬。幕下風清鳴一鶚，臺端雪霽見雙鸞。寥寥渡海三冬翮，翽翽凌空五色翰。晉代新亭蒼蘚合，梁朝舊地土花殘。石城慷慨悲袁粲，別墅風流憶謝安。千里憑高麾綉斧，幾回攬轡並銀鞍。諍臣事業須公等，努力明時匪素餐。
去年詔赴淮陽郡，手合魚符擁使輈。今歲恩叨玉堂署，頭簪鳳筆從宸游。孤蓬逐吹無時定，倦鳥逢林只自休。暗隙遂容私照日，奔湍信有不沈舟。身歸詎敢夸三組，目眩何能讀九丘。白髮紛垂文思軋，此生榮遇若爲酬。
七里城南路，齋祠宿下房。遠烟晨燎地，斜日夕牲場。
上辛茲攝事，瑞祝本通天。自此春秋筆，還書大有年。
鈞曲來深殿，宮花出御溝。雲天正如畫，壁月在西樓。
石馬開陵道，陰虬結廟阿。飛雲似不去，疑誤大風歌。
白虎晨湍迥，青龍夕霧和。漢陵人易識，流水記岥岮。
故老今多喪，嚴祠日愈新。青青陵上杏，神護五株春。
金石凝虛筍，旌旗落暗塵。唐堯遂不見，空有進羹人。
洛水縈祠外，嵩雲泊棟端。橋山何必問，只是葬衣冠。
夏砌綠莖秀，秋簷紅穗繁。終然體不媚，無乃對虞翻。
飛宇棘南傃，以待風之薰。因君奉揚力，并慰塞下人。
磑湍方電激，麯屑已雲霏。誠哉智者樂，力少功不貲。
遵蒙本山下，渠激流且迅。無嫌萬折勞，思迴九里潤。
波平柳苒苒，湖與柳共色。攀條弄潺湲，坐送春暉昃。
千騎亟遊賞，賓蓋紛相隨。不知是日歡，何如清夜時。
憑欄玩文漪，日與賞心遇。汀篠陵砌繁，沙禽冒波翥。
悠悠水周堂，堂上列禊賓。賓勸使君酬，無爲負良辰。
溪光倒彴影，彴影跨溪垠。非論權取意，聊訂濟涉仁。
亭軒入空碧，極眺煩慮開。漢樹有葱蒨，隴雲多徘徊。
水容靜若鑑，天影倒虛明。勿使川風動，波生便不平。
壓枝高下錦，攢蕊淺深霞。疊綵晞陽媚，鮮葩照露斜。
移植自西南，色淺無媚質。不競灼灼花，而效離離實。
紅白相嗣繁，色純香亦淺。相對庭戶間，俗尚焉能免。
修莖無附葉，繁萼攢庭首。每欲問詩人，定得忘憂否。
有名見鄭風，今賞異疇日。采花當采根，可能治民疾。
脩脩稍出類，辭卑不肯叢。有節天容直，無心道與空。
纖莖寒始密，秀葉晚逾滋。芳意君須識，羣葩摇落時。
不枝惟葉茂，無幹信中空。所以免摧折，爲依君子風。
刷羽梁王池，春至欲言歸。牽我東南恨，隨君西北飛。
如帷復如薺，歷歷映滄洲。故障千里目，剩作一重愁。
戟棨嚴門第，鐶金倦带圍。如公三事老，從古幾人歸。
北戶靜無塵，蕭蕭玩翠筠。此時刀筆手，慚愧殺青人。
莊生坐濠上，下玩戲魚躍。魚固不知人，人奚謂魚樂。
蛙聲直可厭，聒耳橫相干。怒氣何關勇，私鳴不爲官。
膨脝枵怒腹，日夕沸溪干。羣響何容罷，時無牡鞠官。
古來韋與杜，閥閱冠當年。今日城南問，惟餘尺五天。
新筍漸盈尺，新梢已鋪瓦。燕雀忽相驚，深沈似隆夏。
長愛鴨陂頭，平波澹不流。相君時獨汎，準擬五湖舟。
肆威矜逐逐，索黨恣狺狺。盜跖真知道，餘財欲汙人。
青松獨受命，停雪待陽春。一遇樵人斧，同成樸樕薪。
虎嘯雲巖下，風生林嶺隅。須防威可假，慎勿逐城狐。
持鷸蚌謀壯，貪蟬鵲意深。漁人一拱手，彈者笑依林。
膩蘤金英撲，纖莛玉段抽。萱如解榮悴，爭合自忘憂。
我有忘憂號，君爲憂世人。欲憂憂底事，胡不暫怡神。
水風披玉蘤，溪露泫瑶津。花意如師意，宗雷社裏人。
高士非求死，天教隕少微。雲疑隠居在，猶傍嶺頭歸。
倦枕回尤數，東方不肯明。只將無睡耳，終夜著蛩聲。
淮平舟未進，遠緒悵依依。勿謂王孫怨，先如春草歸。
二山皆在眼，未忍去淮津。三宿寧無戀，况非桑下人。
賚弼昔營野，代工天眷深。此時蕭散樂，却似住巖陰。
儒藴披幽笈，仙圖啟祕關。嵩雲爲雨罷，來伴相君閒。
處膏非自潤，在寸敢矜長。試用蔀家暗，迴爲鄰壁光。
總總長柯上，離離翠實疏。休誇冒霜雪，僅得守門閭。
雨罷飛花徧，緘愁對晚杯。客心將煬竈，同是一寒灰。
客舍已蕭寂，况逢龍忌辰。何煩申火禁，自有不黔人。
游子何方客，征裾滿素塵。疲驂不進道，還犬復迎人。
輕烟變渚色，寒浪嚙隄痕。鳥去枝猶動，沙頹水暫渾。
今歲臘未破，明年春尚賒。天教催朔氣，先作塞南花。
晚秀尚可惜，早開真謂奇。君看早開處，定是向南枝。
烟開容蘤密，霜重放叢斜。插著星星畔，潜郎稱晚花。
默默過桃園，穿條疊葉翻。夫君猶舌在，時晏便無言。
歷尾無餘日，更籌促曙躔。持愁賸殘歲，將老入新年。
行路到溪窮，寒流自浼浼。客立平沙上，篙人艤船待。
木末芙蓉語，當時不謂真。今來木末見，愁殺擬騷人。
麴塵輕抱蕊，宮纈巧妝叢。青女由來妬，憑君淺作紅。
浩露津緗蘤，大風獵絳英。繁霜不可拒，慎勿愛空名。
千繞青叢外，携觴只自留。晚花兼素髮，同是一悲秋。
芙蓉本作樹，花葉兩相宜。慎勿迷蓮子，分明立券辭。
一作淮南守，再逢霜艷新。花前今日酒，却是去年人。
此夕炎氛罷，浩然天意秋。桂華兼月上，槎影带星流。
隠几窮千古，披經究萬殊。扶疏曾答客，涉獵恥成儒。
順諛要領絕，書罷付函封。隸子方求益，君非賣菜傭。
漢囊一需頭，並薦五處士。由來角立名，獨歸徐孺子。
我來春已晏，道樾半清陰。崖暗石蹲虎，林明花散金。
秋水自然碧，秋花何意紅。乾坤摇落恨，只是爲西風。
樓迥銜空霧，郊長占暝霏。戲魚晴自擲，寒鴨夜還飛。
上溪不弛帳，下溪不打槳。上下各有趣，相遇風波上。
濯濯縈春晚，依依带暝饒。楚宮皆餓死，無計學纖腰。
來自蠶叢國，香傳弱水神。析酲疑破鼻，併艷欲留春。
潘賦幽芳在，周詩榮鄂傳。佛輪千幅細，公带萬釘圓。
戴斗通歡瑞節來，新年共上萬年杯。宮花雜珥天心悅，併覺春從殿裏回。
寶剎虹幡蔽曙霞，中天凝蹕轉雲車。不妨歸路王城遠，滿袖飛花雜雨花。
柔極深慈冠古先，謝成宗祏奉齋牷。欲知太姒嗣音盛，親見周王作雅年。
宣室崔嵬冠未央，殿帷深掩上書囊。賈生始得虛前席，董偃尋聞獻壽觴。
蘭署曾叨異等名，當年不與賦天庭。塵容此際支離極，慚見唐家千佛經。
漢幄思賢尺詔飛，不材充賦諒非宜。就令能奏三千牘，未免長安欲死饑。
綠底封書矞露光，試名仙局靄芸香。固慚衛國乘軒寵，猶勝唐家脫腕郎。
朱華通奏見晨暉，內寺傳薰得早歸。私舍不應勞薄澣，天花仍在凈名衣。
動地箕風白草乾，旗亭歌闋據征鞍。三冬大雪梁臺路，不敢逢君唱苦寒。
北平心計盡紅牙，五日雕鞍暮到家。林下覓春春已晚，綠楊枝暗不通鴉。
風蘤幡幡續去條，一朝歡盡負霞朝。人間賦筆如公少，借問離愁著底澆。
渦曲攀花泥酒巵，西園春去一凝思。謝公今繫蒼生望，無復東山携妓時。
南闕騰章歸老初，安輪四馬照中都。不知誰在東門外，解道賢哉此丈夫。
聲名自昔拘如鎖，富貴由來薄似雲。今日冥鴻到天外，世間矰繳漫紛紛。
倦聽當關報曙光，深藏象笏解荷囊。身閒不傍功名路，方外方知日月長。
高挂塵冠靜拂衣，安貧知退似君稀。門前便是東山路，誰肯功成名遂歸。
翰墨班中推舊老，功名罷後得高眠。欽風最有鼇山長，技癢思歸不待年。
東南郊日上團紅，浩蕩天區望始窮。獨愛暖雲如擘絮，紛紛無事映晴空。
紺宇傳香鷺序回，南趨別館宴庭開。正因恩厚心先醉，不待君王常滿杯。
酒中優場下調喧，連天震鼓舞行翻。看終白雪青山技，不覺斜光上縹垣。
霜繁天白雁行單，灌莽梢梢矗早寒。正是河山摇落處，莫輕離思欲憑欄。
溪滣水凈蓮莖倒，林杪風乾栗罅開。迥眺獨吟俄夕景，畢逋鴉尾過牆來。
觚稜南抱綵山連，樓下沈香百炬然。此夜有人之帝所，默裁餘韵記鈞天。
迥望場中百尺竿，趫材飛捷過跳丸。垂堂亦有千金子，不敢中衢徙倚看。
孑孑危橦突倒投，負材驕壓漢場優。如何日到危身地，只丐旁人一笑休。
十年通籍向蒼龍，孤直何緣免諱窮。欲識深心似魚鳥，不將山海換池籠。
承明年老厭文書，尺奏朝通暮剖符。數領近藩君莫笑，猶勝長被鬼揶揄。
杯霞三釂客顔酏，明日離魂伴玉珂。我爲有人輕狗曲，同居不敢唱驪歌。
共到東園把酒巵，邀歡只畏酒行遲。尚書有對何能顧，況是尚書無對期。
林間曉日靜暉暉，判共山公倒接䍦。不信佳人唱花落，試尋欄畔有空枝。
名園新景極幽尋，廊廟功名江海心。廣作巖扉容駟馬，他年此路待飛金。
水竹郊園占洛畿，私書素友約忘機。公今已爲蒼生出，雖有雲山那得歸。
方外仙鄉岸幅巾，三竿紅日照霜晨。當關不用驚騶唱，共是揚家載酒人。
雨脚銜山夕照和，簟間凉氣晚來多。濛濛未擬昏城樹，颯颯先能鬧沼荷。
丙御蕭蕭上翠微，故林泉石共光輝。曉猿夜鶴知無怨，得見山中宰相歸。
武當宴席揮金罷，鄭圃聯章驛霧成。莫獨名山藏祕本，別須留副在華京。
雪後雲歸露晚暾，凍舟猶自滯溪門。潜魚不上湖光靜，漠漠寒沙印雁痕。
壓塍霜稻報豐年，鐮響枷鳴野日天。輔郡不知爲水耨，楚農新教命家田。
春曉靈旂畫尾斜，漢官青幘待晨霞。宮中綵樹紛無算，不待東風已作花。
紅鮮高下照橫溪，勃窣含情欲上隄。手攬緗莖那忍折，戲魚長在葉東西。
荷花深處放舟行，棹觸荷珠碎又成。莫道使君迷醉曲，分明認得採蓮聲。
野菊斑斑岸蓼紅，使旗同駐賞秋風。斜陽更助憑欄勝，高下樓臺波影中。
蕭蕭露白蒹葭老，索索風乾楊柳疏。坐見漁舟歸浦盡，小篷明滅上燈初。
湖上烟光九月天，于今墟落古西偏。風波罷後汀洲靜，兩兩鳬鷖曝翅眠。
嵩騩凌秋爽氣來，川原高下一屏開。溪雲盡日無還意，正自天邊作雨回。
沆莽團紅上曉原，露英風葉隔塵喧。天邊一寄冥鴻意，越乙荆鳬判自翻。
榔栗婆娑晝影圓，披襟凝眺此翛然。鸝留便作林間伴，正是麰黄椹紫天。
千里梁陳一眺分，古愁今恨枉相聞。早須跋馬收清思，莫看沈西日暮雲。
終年羈束厭華紳，暫到林墟似出塵。盡是機心可忘處，爭教魚鳥不留人。
一翬軒翼四簷通，草樹依然接舊宮。苑外自飄新歲雪，臺邊誰識故王風。
殊庭夜醮肅真儀，奏罷雲章月已低。自笑談賓真俗骨，不齋猶得醉如泥。
郡將移書卧閣頻，假提千騎出班春。校中寧免時髦誚，欲作宣明面向人。
湖中新水照春輝，綠徧垂楊千萬枝。此地得非名細柳，暖烟偏照亞夫旗。
閒駐春旟玩碧潯，波光杳杳樹陰陰。便將塞下風沙意，回作江南烟水心。
浚湖栽柳重城下，弄水攀條三歲中。誰見使君欹帽處，鴨頭波上雪花風。
弱柳毿毿湖上天，天青湖碧此留連。東方千騎浮雲駿，折得春枝便作鞭。
昔人楊柳詠依依，曾與征夫說戍期。看盡春條君莫歎，湖邊雨雪是歸時。
三年宦牒託東侯，旌蕩危心斛貯愁。一命鴻毛徒許國，單身螢火若驚秋。
堀堁征塵敝客裾，曉盤貪飯魯人蔬。多年養病先黄老，豈辨司空城旦書。
江上春陰柳萬條，離人無處不無憀。阮生塊壘胸中極，故待兵厨著酒澆。
晚秋嘉樹潤焦原，楚老相歡萬井喧。須信甘膏皆帝力，使君虛憑黑熊軒。
雨洗淮天旱始摧，正堪憑遠上高臺。萸津菊潤齋醅熟，共助重陽辟惡杯。
青鴛剎下天香集，丞相車前佛月低。知有風人無限思，火城催向五門西。
袁褚聲華約略同，到頭忠佞兩成功。先皇謾賜黄羅𧟌，不識明眸有貫虹。
曾見繁英出縹牆，更將朱實奉華堂。蹊桃得地偏相映，莫損清陰欲代僵。
蜀天寒破讓芳晨，雪蘤霞跗次第新。解把清香與行路，教人長憶故園春。
赤白邊書費坐籌，尚餘清暇寄冥搜。知公擿句多情意，虛憶盧諶唱和流。
雞檄防邊未得休，久停歡酌爲前籌。良辰牀賞何憂晚，他日三公尚黑頭。
憑高徙倚不成下，把酒直送斜陽曛。遮回西北望鄉眼，遭箇亭亭車蓋雲。
歸雲片片鳥行沒，晚日寸寸城陰生。林下本無蘇合彈，棲烏何事向人驚。
澹峰危木掃天春，青到屏端憶故人。一丈輕綃千里思，爲君今日拂流塵。
春香摇曳夏陰繁，蹊曲愔愔靜可攀。不是仙園三食罷，何緣靈核到人間。
絳蕊迎春五出齊，開時未識早鶑啼。不應盡占游人賞，留取餘芳付李蹊。
爲就東君得早紅，年年開趁落梅風。凌寒拂曉相看意，爭合尊中放酒空。
喜鈔寒鴟六翮輕，蕭條墟落恣飛鳴。屠鄰腐肉知無限，少作揚州餓箭聲。
萬萼霞乾照曙空，向來心賞已多同。未如此日家園樂，數徧繁枝衮衮紅。
日烘霞底未成昏，拊物驚年併慘魂。李樹已僵生意苦，秋蟲何忍食桃根。
前溪夜雨錦張紅，墜萼殘英繞暗叢。已與吹開復吹謝，無情畢竟是春風。
曉腹清呼飽露津，本求仙蛻遠囂塵。貂溫范蜜非吾族，枉共花冠託此身。
玉署重來訪舊游，蟠桃熟徧碧城秋。不知身是真仙未，上到鼇山最上頭。
溪上和風吹薄雲，溪邊花木亦欣欣。州人未散煩携酒，行樂先須讓使君。
春雲拂拂柳摇摇，盡日相望似見招。此意只應人未會，自持杯酒上溪橋。
少華山頭雪未消，東風先已入花梢。今朝懶到溪邊看，林下流鶑似見嘲。
莫言雨後長蓬蒿，恍惚溪邊見小桃。待得數朝開爛漫，更須防避晚風號。
繞溪臺榭據丘陵，試對春風日日登。蘋藻鳬魚無舊恨，主人今是柳吳興。
溪上尋春春已來，小桃初似剪刀裁。今朝判與諸人醉，暫見芳菲眼亦開。
挾柘行吟涉庾園，鵲林驚繞果林寒。幕中病客殊真俠，虛費游童逐彈丸。
故歲時光漏中去，新正甲子卷頭開。迎新送故祗如此，且盡燈前藍尾杯。
淺蒲垂蔓兩厓深，閒刺烟篙到碧潯。會待乘春留禊帖，茂林脩竹似山陰。
初日關門照上旌，芬肴無算客庖盈。本源漸大囊錢足，不復還家唱渭城。
快馬如龍度埒塵，射麞放飲藉汀蘋。鼻頭出火風生耳，寧願揚州作貴人。
風褭危檣浪拍船，三更殘月下空弦。離鴻過盡啼烏困，猶自愁人不得眠。
素波凉暈淡層城，怊悵三年此夜情。獨捲疏帷成默坐，暗蟲相應作秋聲。
九旻含爽助清輝，萬里重陰誤賞期。正恨浮雲無意緒，世間偏惱最明時。
萬疊雲濤墨海間，天機地軸共回環。悠然便有滄溟意，況在靈鼇首冠山。
穿竹尋溪到窮處，一泓寒碧澹無情。誰令巖竇有高下，瀉作潺潺鳴玉聲。
疊甓分渠激磑輪，雲噴餘溜下通津。莫辭滿掬雲湍碧，聊灑征夫纓上塵。
病魂招得未渾全，暝倚秋屏豈是禪。一夢忽成霜蝶去，草深三逕若爲眠。
鬼化斯文念賈生，精神琱琢坐寒更。一書草就兼衣卧，恨煞東方不肯明。
龍山戲馬賞秋光，多少新詩入錦囊。磨滅英雄豈勝數，千年依舊一花香。
越國車前矜勇甚，子陽井底太驕生。乘時不羨雲溟樂，口作儀同鼓吹聲。
幰幰行艫破練光，提鞭舊岸接回塘。使君幾作臨波醉，猶省當時問葛彊。
春波漫處尋他浦，晚潦清時覓故洲。使舸忽歸心賞罷，後來風浪但驚鷗。
戲馬佳辰菊未黄，有人惆悵獨持觴。心知不作匆匆意，故欲凌寒報早霜。
蜀地秋高未擬寒，翠苞如粒露華乾。重陽已過君休恨，留取金英晚節看。
萬縷金長暖絮縈，雪乾雲困徧春城。衝風力盡飛應怯，試與鴻毛較重輕。
窮巷空傷老治經，由來命薄是諸生。正須盡力排黄老，刺彘纔能得利兵。
百尺危檣倚曙空，古祠簫鼓隔丹楓。誰將一隻仙人箭，換作樵溪旦暮風。
飽食南榮曝晝曦，小星聯影入枯棋。座賓只待王郎至，爲判南風不競時。
滿蓋繁聲結暝凉，獨驅歸馬向閒坊。囂塵暫息非無意，半作衝泥污錦鄣。
不學詩書君勿嗤，人間情僞古難知。第看陵麥青青句，盡是當年發冢詞。
商君要術惟彊國，孟子深心肯信書。大抵空言是糟粕，斲輪甘苦定何如。
上前奏笛串奴髯，自倚哀箏詠刺讒。太傅一聞流涕久，使君于此信非凡。
漠漠輕花著早桐，客甌餳粥對禺中。遥知闕下頒新火，百炬青烟出漢宮。
倏忽韶光第九旬，無花何處覓殘春。長繩萬尺非難具，誰與天邊絆日輪。
朱游英氣凜生風，瀕死危言悟帝聰。殿檻不修旌直諫，安昌依舊漢三公。
烏鵲橋頭羽蓋移，秋風長有隔年期。七襄終日難成報，不是星娥織作遲。
蠹簡時披落暗塵，晝窗風冷冰蟾津。不須長歎夫差事，恐有鄰房儳和人。
前殿籠童晝鼓賒，對論兵食近袍紗。此時刻意言頗牧，不爲雲中首級差。
鈿點峰頭矗太虛，遠帆遥岸水平鋪。不知真到雲波上，得似工毫可愛無。
祠憑怪神樹不伐，樹得岑陰神託威。鄉人奠酒女巫醉，祠樹不知誰是非。
數株森立寫皴堅，霜骨鱗膚千萬年。秦帝從官徒自苦，取封不及大夫賢。
吹菊佳辰念物華，顔生不飯重咨嗟。故園舊種猶存否，露損風摇著幾花。
不見當年叢桂枝，空山嶮崒但霞霏。眼看春草萋萋徧，身是王孫未得歸。
桐竹連雲阿閣西，脩莖濃葉蔽璇題。本來鸞鸑排翔地，正恐羈禽不借栖。
除地牆陰植翠筠，纖莖潤葉與時新。頼逢醉日終無損，正似得全于酒人。
雨中柳色醉中迷，上馬彎弓散馬蹄。陽關門外故人遠，獨有殘陽相伴西。
綵勝香羹樂上春，我懷前事悵佳辰。瞿曇尚笑浮生假，況鏤黄金假作人。
斜規脈脈霞底去，早凉蕭蕭林際歸。年華摇落適誰怨，伯勞燕子東西飛。
離騷何苦怨鶗鴂，鶗鴂本因摇落鳴。寒蟬驚鶴亦無謂，要是愁人聞自驚。
遠夢回時路已迷，三更霜月倚樓西。驚烏有底無窮恨，取向琴中作夜啼。
昔託孤根百仞溪，何年移植對芳蹊。雲巖烈麝相思久，悵望清香未滿臍。
翠柏童然雜蘤間，簿書餘暇獨來看。不須更共春葩競，留取青青待歲寒。
寒圃蕭蕭雨氣收，斂房障葉似凝愁。情知邊地霜風惡，不肯將花剩占秋。
露花裛裛開還徧，風絮飛飛去不休。春解無情春亦老，欲將寥落與誰愁。
謫去房陵席尚溫，回看北第已消魂。當時賀厦翩翻者，今日張羅不過門。
裊娜脩莖青玉攢，鳬翁濯罷翠痕乾。湘君直寄江湖樂，要作風汀雨瀨看。
我慚散質山中養，君結孤根江上來。相對中園兩無用，菰蘆何處有奇才。
溪蘆得種庭軒下，翠色雖新野色銷。要待九秋風雨後，冷梢危葉作蕭蕭。
平日宮中賜浴時，玉蓮香目湧華漪。錦鳬繡雁今安在，汩汩餘湯自入池。
杏蕊菖芽正及春，風烟萬頃縹陂勻。果然莊腹三餐飽，悒悒深耕不顧人。
炊饟中林烟火遲，勸農官吏駐春旗。蓬蒿意盛陽膏動，正是陳根可拔時。
十頃隋家舊鑿池，池平樹盡但回隄。清塵滿道君知否，半是當年濁水泥。
池邊不見帛闌船，麥隴連雲樹繞天。百歲興衰已如此，爭教東海不爲田。
奔車下山朽索轡，倒行垂踵臨無地。棋子十二卵相纍，手探驪珠觸龍睡。
花外超超百尺樓，碧簾深下蒜條鈎。石城何似盧家好，曲裏分明兩莫愁。
江流東去各西行，江水無情客有情。此地懷歸心自苦，不應空枉夜灘聲。
東流江水鴨頭春，南隔高原背驛塵。便使灘聲能怨別，此愁不獨北歸人。
劍峰重疊抱巴天，從昔奸雄竊慨然。白腹黄牛餘讖歇，漢家尋用五銖錢。
四十九年今日到，來歡往戚是歟非。牀頭周易有深意，自此恐須三絕韋。
晴缸紅花久未落，耿耿秋思饒端倪。傾荷破月共天宇，女子牆高烏夜啼。
西風已飄上林葉，北斗直掛建章城。愁人底事最堪恨，絡緯啼時無婦驚。
翠嶂奔騰一氣間，六飛留賞暫怡顔。君王草草非真愛，心愧東方檢玉山。
一馬浮江擁瑞圖，青規羣彥掎長裾。本緣獻替居門下，不爲江蝦與䱥魚。
洛陽三月見梨花，遥認清香識鈿車。今日風光兩無頼，莫愁應已嫁盧家。
身外虛名莫妄求，强關事事判悠悠。試看雲將三年役，止博鴻蒙一掉頭。
紫苞如紐綴榆繁，春意愔愔徧近原。霽嶺浮烟含縹翠，泮渠新溜變清渾。
菌閣平窺倚杵天，綺塍鱗隰逗春泉。誰將六國黄金印，擬換東周二頃田。
佛國天花兩送春，歲陰何意重相親。勞師且置彌天論，鑿齒今纔敵半人。
拄杖蕭然陋廡開，茗花熬綠淺浮杯。清言未到忘言處，正待裴家驛騎來。
孤節區區是愛君，危言未達已危身。豺牙虎爪銛于劍，不爲詩人食譖人。
葉葉棠梨戰野風，滿枝哀意爲秋紅。無人解賞如丹意，拋在荒城斜照中。
踏溪分藕養新荷，鈿蓋斜臨瑟瑟波。自是天姿不汙著，水深泥濁奈君何。
月面鋪冰不受塵，緣何老桂託輪囷。吳生斫鈍西河斧，無奈婆娑又滿輪。
栩栩莊園夢正酣，曙霞分色照東南。閉門更費當關報，已是嵇康一不堪。
細溜沙渠逗曲池，碧潯餘潤漬蚌衣。風休浪靜如圓鑑，時有文禽照影飛。
雪裏逢梅近臘時，梅姿雪態兩相宜。羨君此處留清賞，看徧溪頭南北枝。
老書堆几寧堪讀，酸酒盈樽不用賒。料得君非貪九錫，短轅長柄趣還家。
花穗迎秋結晚紅，園林清淡更西風。纖條盡日差差影，時落釣璜溪水中。
川上輕風正滿旗，幽尋不憚進舟遲。蘭橈過後汀烟合，却見驚鷗自下時。
漠漠新茸上渚蒲，日痕波態共涵虛。無人解作江南曲，荷底田田自戲魚。
一杯芳酒夜分天，萬慮勞勞耿不眠。明日新春到何處，菱花影裏二毛邊。
北顧吾廬安在哉，天涯望眼到天回。碧雲向晚無情合，思殺離人未肯開。
天上浮雲不肯歸，憑軒坐惜桂華西。一年此夕無窮恨，只是城鴉得穩棲。
萬里重陰晦玉輪，兔孤蟾遠託霄垠。世間未必皆同恨，亦有居心不凈人。
去時荷出小如錢，歸見荷枯意惘然。秋後漸稀霜後少，白頭黄葉兩相憐。
櫺檻餘凉日未斜，海天相合碧無涯。樵風不動檣烏靜，時見孤雲伴落霞。
杖策溪邊興盡歸，片雲何事逐人飛。飄然自是無心物，欲去還來上客衣。
撲粉曾過宋玉牆，一身生計託流芳。不須長結東風怨，秋菊春蘭各有香。
惠非蒙叟叟非魚，濠上全知魚樂無。春水未深魚易樂，要須真樂是江湖。
黄山橫騖曉成圍，後騎蕭蕭萬弩隨。當路豺狼宜一發，不須回首問狐狸。
飈館輕霜拂曙袍，糗飺花飲鬭分曹。劉郎不敢題餻字，虛負詩家一代豪。
黄葵貴麗不夭饒，一朵新晴松下高。還似邇英臨黼座，曈曨曉日照天袍。
故鄉寒食荼䕷發，百合香濃邸舍深。漂泊江南春過盡，山橙彷彿慰人心。
把酒憑高念歲華，此身流滯屬天涯。故園叢菊無人賞，露壓風欺只自花。
東郊迎氣罷，暖信入嚴宸。暫遣星杓轉，令知天下春。
瑞福隨春到，穰穰正似山。君王寬大詔，自此徧人間。
縠管灰飛盡，金胥刻漏長。歡情與和氣，併入萬年觴。
日華初麗上林天，殿裏春花百種鮮。驅出餘寒還故臘，收回和氣作新年。
望春臺下春先到，獵獵青旂倚漢宮。水自北涯生暖溜，花從東面受和風。
蒼龍東闕轉春旂，綷羽林梢最早知。青帝回風還習習，黄人捧日故遲遲。
春風長樂地，春仗大明天。春酒皆千日，春枝即萬年。
陽和今日到，景物一時新。陛下南山壽，長迎千萬春。
天上春先徧，世間人未知。黄金裝柳蕊，紅密點花枝。
水暖蛟冰解，灰飛鳳管和。陽春與皇澤，併付女夷歌。
夭矯蒼龍引翠旌，君王暫報出郊迎。勾芒一夜催春到，萬戶千門歌吹聲。
宜春苑裏報春回，寶勝繒花百種催。瑞羽關關遷木早，神魚潑潑上冰來。
青郊迎淑氣，華闕報芳辰。瑞木梢梢變，珍禽哢哢新。
春前已歲換，歲後始春來。綵燕隨宜帖，繒花鬭巧開。
曉天春氣凈融融，飛入天關第九重。靈沼水生初報雁，蓬萊雲暖即從龍。
宮裏春花纔灼灼，殿前春仗已峨峨。東風盡解天池凍，不及君王慶澤多。
誰道春從何處來，只從金闕徧瑶臺。蒼龍便入時巡仗，玉液還飛行慶杯。
嘉祐隨年至，皇恩共氣和。水痕冰處動，烟思柳前多。
曉佩摇蒼玉，晨旂亞翠斿。新年好春色，今日滿皇州。
暖碧浮天面，遲紅上日華。寶幡雙帖燕，綵樹對纏花。
迎春寶勝插釵梁，拂鈿裁金鬭巧妝。上作君王萬年字，要知長奉白雲觴。
雙闕鮮雲抱日光，朝來春意已昌昌。先從太液催波綠，後到靈和報柳黄。
雪罷雲初暖，天和日便遲。玉樓新燕子，禖下記來時。
春從何處生，先覺滿瑶京。冰解魚鱗散，雲飛鶴態成。
春天麗春旭，春酒獻春盃。樹待珊瑚鬭，花須羯鼓催。
銀闕崔嵬對未央，春來始覺好年光。風生禁苑無窮麗，日向仙壺一倍長。
東郊移仗曉迎春，已覺輕寒不著人。天瑞穰穰君澤美，併教和氣助佳辰。
春闕風光麗，春城歌吹喧。瓊蘇獻春酒，金薄鏤春旛。
瑞歷歲惟新，物華春可愛。雪盡林弄姿，冰銷水生態。
新年十日逢春日，紫禁千觴獻壽觴。寰海歡心共萌達，皇家慶祚與天長。
日照觚稜萬戶春，細風輕霧淡嘉辰。一番宮柳黄烟重，百種盤蔬紫甲新。
玉管輕羅和氣動，土牛青幘報祠歸。仙盤取露朝和藥，舞殿裁雲暝作衣。
漠漠春從天際來，春旂已在望春臺。寒銷嶺上容梅落，暖拂江南放雁回。
清曉東郊轉翠輿，蒼龍驅暖入儲胥。便回天上陽和氣，散作人間寬大書。
星杓夜壓禁城東，葭縠晨飛玉管中。撲撲烟花千戶暖，嘈嘈歌吹九門風。
漢宮節物重年華，寶勝迎春綽綽斜。不待東風吹煦力，剪刀催出上林花。
故歲猶長新歲晚，東君破臘便回春。花枝稍稍暗紅上，已覺輕寒不著人。
樓角紅陽上翠旗，釵頭新燕一雙飛。天將美景催行樂，剪盡春雲作舞衣。
濯水錦窠豔，頹雲仙髻繁。全欹碧槲葉，獨占紫球欄。誰謂萼華極，芳心多隠桓。
來自蠶叢國，香傳弱水神。析酲疑破鼻，併豔欲留春。勿以媚蘭味，誤霑韓壽巾。
吳王宮裏樹，春晚紫房開。秀比華夷重，香蒙菌桂猜。無輕衆芳喻，曾照女郎來。
媚叢無奈密，柔蔓不勝長。非鄰粉自白，似俠骨中香。不分櫻桃豔，名先播樂章。
濩落無容物，嶔碕可笑人。唯當荷農笠，不稱薦華紳。宦味真韁鎖，生涯累水薪。窮途計安出，祗是有沾巾。
絮亂東風急，花飛雜樹稠。離家王粲恨，贈婦彥先愁。樵浦連檣度，旗亭數蓋留。癡人了官事，歸釣誤楂頭。
何年飛虎錫，此地鎖鷹房。水入禪心定，花飄供裓香。高談犀飾麈，清啜茗成槍。千騎嘗留此，籠紗照屋梁。
規日平空晚，澄波極望鮮。簾飛古陶瓦，梁負會稽椽。戰綠低寒杜，漂紅泊晚蓮。黄昏無限意，江月對娟娟。
鄉樹湘雲外，行轅楚塞東。不辭淹拔萃，聊欲辨無同。暝紫生寒岫，疏丹點暮楓。登樓有歸訊，爲附北歸鴻。
爨樵殫楚桂，裘掖厭京塵。別路雙黄鵠，還家兩玉人。書園飄竹粉，鄉樹老梨津。電韵盈歸褚，中州賞有真。
賃廡接中林，迷途感慨深。窮年不材木，提月退飛禽。官宇昏投版，私囊利挫針。病呻無用怪，不是顯時吟。
春空無際碧，雲意靜悠悠。盡日隨風馭，迎昏抱月鉤。正宜銜迥隴，强欲蔽層樓。宋野何須問，鴻濛正掉頭。
欲問迷津意，都緣別徑多。亡羊曾自此，老馬欲如何。旁午晨車邁，間關夕蓋過。不須貪遠客，危恨寄風波。
寒日不我駐，歲陰生事微。孤懷百感萃，雙鬢二毛稀。樵突沉殘桂，塵編擁故幃。況無安邑累，身託故山薇。
長樂疏鐘斷，昆池夕照收。晚風生似雨，仙霧爽如秋。鈞曲來深殿，宮花出御溝。雲天正如畫，璧月在西樓。
觀閣幽期勝，窗扉列岫連。千巖狀稽嶺，一石記平泉。迥□仙湖境，低圍醉幕天。休論真假意，同是到忘筌。
驅車廣陌陰，極望散煩襟。霞破天逾凈，煙生樹始深。摻喧侵暝鼓，練急向寒砧。却入顔生巷，窮棲似故林。
凉葉日幡幡，西風振旅魂。客來聊解榻，童小未應門。蟬噪專林響，蝸移亂壁痕。缺然禽鹿性，持底報君恩。
清瀨嚴生國，良田仲子居。姬姜生不娶，封禪死無書。竈冷丹何去，厨封畫已虛。詔函加美謚，不及裹輪車。
筆精傳禊帖，句賞儷汀蘋。道勝吾忘我，賢嗟歲在辰。風愁青桂暝，露泣紫芝春。一束生芻贈，門無雜弔賓。
捲幔星河近，嚴城鐘漏遲。飛蟲集暗牖，棲鵲忌明枝。弱柳兼風困，高花戰露危。回腸正無頼，仍此卧遥帷。
渠浪撼殘星，飄然颺彩舲。懷人送歸客，短候續長亭。望寺□垂組，還書待殺青。無妨軍壘隙，壺柘侑賓醽。
西海共摇落，居然彫歲深。林疏縱風怒，天慘趣雲陰。冰沼留寒鶩，燈簷射宿禽。懷人感衰鬢，自此不勝簪。
戚里封侯舊，家園締宇初。據梧人化蝶，坐石客焚魚。砌草交垂带，窗筠就刻書。欲知真趣盛，長者數回車。
對擁圓爐坐，蕭然念變衰。樹鳴餘葉亂，燈戰暗花危。罇酒伯仲雅，園荆兄弟枝。陶陶且相樂，低月半遥帷。
窮檐雙越燕，一再共年華。巢戶差眠尾，泥痕燥哺花。惜無文杏庇，猶免翠簾遮。所頼同雞德，新豐遂識家。
韜戟嚴中府，磓星寫翠岑。嵐分一軒翠，雲護半庭陰。谷響迎壺柘，巖光射廡金。時平非聚米，緩带恣幽尋。
拗柳亭皋晚，攀梅嶺路長。北辭鳷鵲月，南冒鷓鴣霜。越蠹催征候，珍鮭奉慶觴。片言民訟息，歸計竚林光。
風鶂摧高羽，雲鵾慘別弦。倦隨東郭履，歸養豫樟年。客信憑梅隴，鄉歈伴月舷。君謀適不用，虛贈繞朝鞭。
有客柅征輪，羈懷慰蓼辛。來乘訪戴雪，歸趁浴沂春。酒所留飛蓋，談餘換爨薪。異時更月品，知冠汝南人。
瞿曇少病否，司寇正歸歟。不鑿牆坯遁，猶煩里旅居。飯舂霜稜粟，羹糝雪畦蔬。願受爲氓籍，閒披種樹書。
恩華綿帝宇，花出瑞王年。陰魄交光地，風霙雜下天。鹽波熬巨浸，縞頃界中田。有客方愁卧，先時履欲穿。
林鴉泊泊飛，剩欲送斜規。城頭八九子，月中三帀枝。嚮晨常自警，鄰暝不應移。王孫無巧彈，此夜正羈雌。
不覺春芳晏，翻成客望勞。草平天一色，風暖燕雙高。擊轊爭輕幰，書旗衒縹醪。隨宜歌白紵，都士半雲袍。
去國日云久，寥寥雙鬢衰。長安舉頭近，漳浦竄身危。沫竢窮鰓喣，春非墜葉知。一廛先畝在，扶耒有歸期。
衰翁好藏密，移病此僑居。白眼慵迎客，青泥倦襆書。風侵殘晝網，煙鎖蔽春樗。惟有伊蒲士，相從樂飯蔬。
濟世非無策，迷邦詎可求。昏酣酒壚卧，蕭散竹林遊。俗眼嗟人廢，窮途逐涕流。何公真禮法，甯免疾如讎。
幽懷八十首，鬰鬰寄蓬池。屋壁留南巷，鄉人奉種祠。乘馿非宦巧，逃蝨厭流卑。三沃椒漿酹，誰論飲過差。
鬰鬰行何適，肩肩體寖臞。安人非善宦，甯子是真愚。北化隨江枳，東遊謝海桴。何須命私駕，危涕避窮途。
孤客傷時晏，遥帷對夜分。虛輪抱初月，側陣捲歸雲。霜蕙披寒穎，陂鳬叫暝羣。村砧與營杵，不寐最先聞。
屠門遺舊隠，鎚袖凜餘風。兵下邯鄲壁，軀捐嚄唶公。種祠羣望亞，樵禁九原中。異世同樗墓，東西夾漢宮。
曠望蓬池上，池平失素波。鴟鳶貌閒暇，樗櫟意婆娑。霧日垂金彗，煙峰晦鈿螺。回瞻百常闕，非爲五噫歌。
臯壤一摇落，年華此向闌。雪雲從北暝，霜日带西寒。漿酒喧神鼓，風毛送獵鞍。去邦猶未遠，差認漢宮盤。
結課天官啟，悲秋騎省孫。崢嶸遒歲籥，骯髒別都門。餞蓋紛寒野，征檣拂曉暾。縣齋豐醉秫，無厭數持樽。
征客懷周道，飄然望日畿。天開閶闔近，星隠建章微。王囿芻蕘往，駉原騋牝歸。詎能同野鳥，朝夕向臺飛。
力守高皇約，祈還司隸章。翻身去殿檻，忍死出縑囊。豕突埋輪路，豺驕擇肉場。霜毫墨猶溼，迢遞竄遐方。
國啟重雍祚，天推太極尊。夏祠今化石，堯母舊題門。不待寒泉養，空流渭水恩。烝哉王者孝，別廟奉姜嫄。
遺饌行將徹，哀笳咽不前。風驚長樂樹，月苦鮒隅天。恤典褘章備，神塗騩駕聯。故奩脂澤具，留待上陵年。
不用真如鼠，胡瞻亦有鶉。田園未歸客，天地一畸人。京邑風霜苦，江鄉薇蕨春。可能迷鬼笑，長送左朱輪。
綿野喜相依，長亭亟解携。寒銷雲棧北，春徧錦城西。邛醤傳芳蒟，巖祠頌縹雞。時平通守貴，千騎鬭鄣泥。
人遠言都廢，身閒道轉迂。是非纔一馬，多少但雙鳬。學稼慚農老，還山笑客逋。嘶蟬何所謂，相伴據庭梧。
兩漢爲郎選，南方奉使材。書隨星火落，帆拂斗牛開。月破濤收鷺，天低雨暗梅。却緣持節重，無客對銜杯。
聞道青雲友，曾過廣武廬。中園玩蕭寂，嘉樹日扶疏。塢靜蟬鳴急，花翻鳥集餘。賦成誰見憶，唯是沈尚書。
凜序閑緹籥，輕寒著黼帷。仙盤迎日早，溫樹得霜遲。風觸趨朝珮，霞纏放仗旗。殿廊聊暴背，誰訝子雲衰。
驅車南陌道，物色喜春還。水暖初成浦，雲晴不抱山。原姿平澶漫，禽哢巧間關。此適非謀野，祠官只在閑。
享運樂斯逢，多儀粲云展。雜襲置蘿圖，禺卬瞻邃冕。沿磩履行進，分墀珮聲轉。夤極自成恭，歡餘還作抃。
惟新茲首祚，傾祝乃祈年。光華無輟旦，先後不違天。賀牘紛陳几，祥圖靄奏篇。南金照廡麗，塗玉截肪鮮。
穆穆集華蕤，煌煌開燕席。壽薦萬年觴，音諧四廂石。右秉矗文羽，左軒揚武戚。再飯人屬厭，三行酒溫克。
陽秋履端月，象魏布和辰。解辮穹廬使，吹笙萍野賓。帝暉仍接晝，皇澤共成春。盛禮年年睹，祥祺日日新。
自昔君無勞，有言朝不夕。遥聞索扇上，已見歸輿飭。千門詔解嚴，萬官均詠德。愧以斐然章，無裨從臣職。
公辭四輔貴，纔營三畝園。此地山林樂，當年廊廟尊。庭蘤有新複，郊禽無近翻。孰喻治窮僻，乃符蕭相言。
州閣紆新綬，鄉枌歷故廛。先驅長卿貴，隨子大家賢。桂蠹閩君貢，刀耕越俗田。春郵有歸信，正待早梅傳。
炎威不可度，永晝坐南軒。蟻過閒占雨，蠅來自厭樊。林披衆果熟，池靜數荷翻。早晚鞲鷹習，乘秋擊迥原。
比日投簪隠，盂峰列舍椽。值巖因作牖，仍磵即疏泉。斧爛仙棋路，花飛佛雨天。諫帷他夜夢，猶在翠微巔。
寂寥春蘤盡，岑蔚夏陰稠。舌反禽稀弄，頭昂麥併秋。直宜處臺榭，稍欲厭巾㡚。可待蒲葵直，思從謝傅游。
雨罷天披霧，杓回夜向晨。煙蕪出郊路，燈火侍祠人。破月斜銜桂，傾河淡掃銀。三時此修報，慚負駕崧輪。
昔事堪追咎，斯人亦寡謀。臧倉君側毀，趙孟死前偷。直筆空料理，忠臣遂隠憂。只應貽後世，三歎廢緹油。
榮願日云暮，安論輕且肥。嵇慵元抱病，蘧晚況知非。餌落愁魚齅，巢成羨鳥歸。吾生江海志，終不與心違。
盡信書奚信，難言命敢言。竟誰成簡冊，無客問乾坤。值狩麟猶泣，遭君鶴乃軒。滔滔千古事，惟有付芳樽。
日涉中園路，昌昌春意深。鳥新無罷囀，雲暖不常陰。秀色平連野，芳姿細著林。歡言挈齋酒，值興即徐斟。
春園來繼日，疊葉暗東西。蔭樹都成幄，尋花旋作蹊。沼魚銜尾戲，林鳥合聲啼。寧暇并州問，山公醉自迷。
林下復池邊，其如春暮天。花仍無數落，柳亦第三眠。强飲非能劇，狂歌不取妍。流芳何與事，只是自怊然。
山長如不去，三宿趁行舟。未必緣人意，祗能攪客愁。倦程方浩蕩，回首更夷猶。獨有相思恨，因之東北流。
故歲南趨壽，今茲北向陳。淹留桂枝客，還入玉關人。鬢髮都成葆，纓瓖幸濯塵。心知來往數，不敢問迷津。
檥船清潁岸，岸豁見高原。桑柘寒煙路，牛羊落日村。扣舷魚艇集，爭食渚鳬喧。去去風波事，逢人未易言。
岸峻雙旌駐，橋橫一水長。凍舟真欲住，低雁正成行。發發天含籟，稜稜野雨霜。停驂重回首，直北是吾鄉。
邂逅翹材客，乘秋共涉園。淺葩歡所媚，寒日醉中暄。目遠鴻堪送，林深鵲自翻。長年無所嗜，惟有不空罇。
造適銜杯醑，情來念物華。喬柯寒自籟，荒菊晚猶花。滾滾飄談麈，焞焞下日車。歸騶侵暝鼓，無復避堤沙。
南榮坐炙野人暄，官謗心知鶴有軒。畫餠竊名真不食，銜枚邀寵更無言。嵇齋書簏吹塵度，蔣徑賓綦暈蘚班。事國愛君精未已，此生疏蹻負邱園。
病骨支離釜粟豐，卧看暾采照牆東。不材天與山中養，飽食人嗤柱下工。大府翩翩慚奏記，閑齋咄咄厭書空。翛然慵態知難畫，手按鳴弦目送鴻。
爲愛當年濯濯姿，動春摇霧不勝垂。條供越絕千絲網，葉鬭章臺半額眉。肯共桑榆悲日晚，寧同枳橘過江移。待君合抱相看歲，定是金城灑涕時。
股錫飄然指上方，翠微巖腹掩膺房。江山極睇才多助，竿木投機戲有場。麝墨洗餘池溜變，玉瓷清極茗華香。秋風莫負重來約，凈社霜蓮徧碧塘。
檣拂南雲艤帛蘭，再麾湖外嘆違顔。封君比籍千頭橘，瑞祝標祠九向山。迎吏出郊驅駑箙，齊兵下席掩刀環。漢條緩布褒書降，後乘蒸青幾兩還。
六幕風輕晝刻長，地形卑溼近南方。人揮羽翣依林樾，綆續金瓶下井牀。雲路飛鳶愁跕跕，玉徽流水怨湯湯。尸官盛府中乾甚，久飲臺冰未覺凉。
刀頭歸約月殘時，棐几流塵滿兔枝。陰地雨蛙欺鼓吹，後園煙茗老槍旗。風回曲榭花英聚，泉噴坳堂蘚暈移。卧看屋梁周粟飽，不嫌五管號支離。
十萬隄封限迅流，騰裝清曉徑春疇。駐車楚老漿盈野，勸築睢陽杵有謳。梅暖晚香薰宿館，雪天零霰犯輕裘。桑郊剋日迎歸旆，遥認驪駒最上頭。
方領思歸集鸛庭，樵風千里漾舟舲。歌翻桃岸雙飛鵠，夢繞天鄣九疊屏。上苑昔游賦飄雪，故林良友望賢星。遲聞乙奏藂雲幄，紫桂窅窊襲袂馨。
下拜親膺一札書，隋河風柂送行艫。曉辭漢署茅留蕝，暮聽廉歌袴換襦。方志貢珍傳磬錯，客庖羞品盛魚腴。雙旌引入柔桑陌，少駐驂驔捋美鬚。
老避嘲師晝不眠，喜聞書辟冠初筵。車陪魏館鳴笳路，食對何侯下箸錢。使驛馬歸催露檄，學帷鱣墮晦餘編。知君此舉伸知己，寧似他人有一天。
厭直坡鑾引郡章，玉虬移刻對清廂。留符懇避離宮籥，懷綬貪過白晝鄉。書閣迥巢雙鳳羽，詔泥殘和五芝房。追鋒只恐歸期迫，胥蟹腴魚計早嘗。
長鬣生氂滿帳前，甘棠載憩示優賢。簜函握節中軍府，奎字成鉤寶閣天。丹匕去尋鴻苑錄，佛花來供凈名禪。朝家入有三公拜，未信東山得久眠。
暖褫貂裘病骨輕，茨簷窮伏廢將迎。庖人投刃喧羊肆，溪子擎牙近禁營。雲破日痕絙巘道，雨殘煙脚媚荑英。傳聞內史輕租契，私約吾農對耦耕。
朝陽濃澹雪雲垂，湯沐餘閒似標枝。藥有不龜聊擊絮，管無窺豹任□碁。垣陰剝紫迷寒蘚，池溜含光結晚澌。飲取醇醪作佳士，莫因蒿目强憂時。
殿墄塗丹九齒長，珠簾伏奏近天香。已傳樂職來西蜀，更就清齋得太常。夕燎烘庭思結佩，曉蘭薰俗滯華陽。心傾五日歸來路，共舉鮭珍釂賀觴。
靜拂藜牀藉蠹書，曲肱聊與古爲徒。夢柯尚費論榮辱，訟鹿何煩競有無。庭下細光風泛蕙，隙中斜影日低梧。宰牆不塓嵇胞轉，寧覺人間有畏途。
曾見烏衣賭佩囊，再逢何遽二毛郎。病姿故有靈光在，牡齒翻隨屈産長。河裏笛聲頻感慨，江南花樹剩凄凉。酒壚便有生平隔，已濯華纓未易狂。
幾信南風轉曙烏，殿欄歸思結丹塗。曳朱恩借魚須笏，假節人同虎刻符。裳綵親闈稱雅壽，弩蘭鄉縣壯前驅。飛霜郡閣遺文麗，更得韓陵共語無。
新年卧錦直南宮，露紱歸來使寄雄。祕地鏘鑾辭夜燎，離亭贈扇有仁風。梅根大冶兼金富，楊葉芳洲雜蘤紅。傖楚俗移恩詔美，班春聊隠軾前熊。
初陽未爇樹陰輕，中圃留連底有情。春草抽心終不死，夏禽反舌已無聲。轆轤半上畦泉逗，襫襏初休隴雨晴。紫蓼青葵正堪掇，於陵何必是逃名。
漢家規地徧青蒲，繡扆恩深拜命初。朱畫車轓頻出守，仙移院額別修書。貢圖星橘兼苞柚，宴筯金齏和鱠魚。奉計不應三滿歲，荷囊法許從雕輿。
堵波題墨素塵昏，犀棹橫江重黯魂。束帙乍拋三鐵㰅，將軍兼映兩朱輪。淋漓鷺下秋濤闊，蹀{⻊習}檛狂宴鼓喧。速報政成歸待詔，鑄金雙夾魯班門。
詔押平明出未央，便隨公府汎牙檣。即時趨坐多留幘，幾夕登樓共踞牀。勝國遺官沉雪霧，從軍舊沼認蓮房。翹材宴隙還家早，紫葉叢萱映壽觴。
春榜連題千佛經，兩藩交辟滯弓旌。幕中仍是紅蓮客，門下今爲玉筍生。林逗楚風披醉衽，浪摇淮月漬離纓。歸來上賦趨行在，足繼西豪舊弟兄。
蕊館何年記舊封，宴亭此日駐憑熊。佛螺近作臨窗岫，仙馭遥添拂衽風。談樹憩棠交結蔭，飛翬賀雀併翻空。使君邀勝留千騎，可在秦樓更向東。
子虛誦入漢皇帷，給筆當年掞藻奇。賜罷春袍兼彩服，對餘崑玉照林枝。即時酒所歌驪闋，幾日江南瑞雉隨。建業清溪無盡曲，爲賡妍唱繞遺詞。
卧錦潜郎種種絲，爲邦獨愛阮咸麾。中臺給契魚初剖，外闥升車雉尚隨。風汴雜花飄夕棹，雨吳芳樹隠春旗。爲尋劉白高吟地，酒熟螯香左右持。
商館馮高爽氣濃，露萸千穗亞枝紅。餠餐交遺嘉籩上，蕊菊爭吹壽斝中。擊隼厲威平隰闊，戲驂沈響故臺空。何人盛繼龍山集，醉帽須防穀鬰風。
客艑高檣冒楚霏，月巖叢桂老春枝。一杯來應伊蒲供，八法歸刊斗藪碑。鰌岸風生凉汐滿，蜃天霞破暝樓危。學該內外皆圓法，却要聲聞是總持。
南榮曝腹飫黄粱，卧看春暉上縹牆。有位乘軒慚野鶴，出錢邀沐羨山郎。神交自愛蘧蘧適，怪事非論咄咄狂。瓠竅不穿樗質散，只應何用是吾鄉。
左契銅魚照綬囊，上頭車騎冠東方。三交薦技中軍戲，一割牛心右客嘗。烽靜塞垣宵燐滅，橋橫河曲暮虹長。歸來競病喧笳鼓，不畏休文賦韵彊。
夾道宮槐鼠耳長，碧簷千步對飛廊。虹橋不礙天河水，虎落遥遮禁苑牆。柳密試應勝暖吹，樓高都擬爲殘陽。塵輕霧重黄昏恨，半屬翩翩馬上郎。
車轍無聲巷次閒，畸人愁卧鬢毛班。月囊罷食侏儒米，歲計深依嵔壘山。風薄迴林秋蔕老，天圍荒堞暝烏還。舉頭却望長安日，已在浮雲沆漭閒。
萬里冰輪轉斗城，薄帷開望暝寒輕。金從佛國初移地，玉與仙家便作京。乾鵲繞枝經下苑，漢刀持夜發連營。謝郎莫惱修然意，欲把纖雲點太清。
班馬蕭蕭祖帳闌，曉參橫影送征鞍。春歸花樹排初薺，天廢關泥落舊丸。乳雉羣飛郊柘密，祕魚雙合省芸乾。霸陵草色無深淺，試爲南登一望看。
星闈幾罷日薰衣，萬里題封換使麾。都外鴟夷催軷酒，塞南楊柳望春旗。中軍尺檄閒飛羽，前隊鳴採列素支。競病不須貪賦韵，路人笳鼓記歸時。
仙山對敞直廬扉，繙徧緹油素領垂。駑乘空陪天驥尾，羈禽不集帝梧枝。雲連帝閣朝暾早，花咽宮渠夕溜遲。何事夫君弄刀筆，五年猶似雁門踦。
萬轡冬瓏鳳闕西，病興重喜趁朝閨。初霞稍上巖廊戟，落月催傳衛士雞。溫樹未凋風力薄，仙杯已滿露華低。明光一對清光罷，昏目猶慚眩轉迷。
碧天霜氣夜稜稜，人在鼇山第幾層。靜極禁關聞下鍵，暝深連閣見通燈。蕙薰浮篆才餘火，酒滴供研自不冰。無奈此時懷共被，各分臺署擁青綾。
盛節推慈洽宴觴，千官不拜儼分行。搊彈併給黎園部，曼衍爭趨角觝場。傳炙濯罍紛絡繹，神仙綵樹互低昂。名酋面內千胥樂，歡譯遥通戴斗香。
殿樓傳鼓報歸鞍，槐道逶迤出九關。雨罷浮雲留北闕，朝來爽氣徧西山。倏逢行幰排輈度，稍見晴鴉接翅還。癡計未容官事了，只驚潘鬢颯然斑。
陰陰嘉樹雜花殘，下畹行吟靜更歡。草葉參差聊藉带，竹皮紛墮即爲冠。餘杯更辨浮冰酎，小衽初思御月紈。公有吾廬無限愛，海圖周傳不同看。
曼線長枝不自收，天姿濯濯與風流。已隨曉珮拖三綬，更伴春旗亞九斿。盡日舞殘芳吹在，此時眠熟暝煙留。宮中二月多行樂，爲掃清塵待翠虯。
賜車高掛得長閑，猶寄南宮事下官。招隠新君無怨鶴，趨朝舊路記翔鸞。滄浪濯罷垂纓懶，礧磈澆餘著酒寬。行到昔人知足地，羨君容膝易爲安。
殿棟洪紛冒紫霏，新聞再拜上丹墀。日高中禁仙香馥，輦度橫街赭傘移。寶校對呈天廄馬，輕兵看閱羽林兒。因君此際磨坳墨，偏憶當年第二螭。
三重仙閣道家山，寓直由來恧素餐。漏近章溝先報暝，樹連溫省未知寒。蘭釭靜對朱花結，芒帙間披白蠹乾。前膝正宜無夜召，賈生衰鬢僅勝冠。
晉歌本自傳幽憤，楚俗緣何作勝游。宴豆雕文誇瀹卵，俠場星影鬭飛毬。光翻蘋吹都無力，暖著花煙不肯流。擣杏沃餳紛節物，更慚多病怯寒甌。
雲族窮天雨足垂，繁聲凉陣挫炎威。圓荷萬蓋翻珠琲，綠稻千畦灑佛衣。迎浪孺魚銜藻擲，迎風雛燕入樓飛。原田潤浹吾農樂，籉笠紛紛晚未歸。
築巖春脈下飛泉，林閣留賓敞慶筵。流水環階智者樂，醇醪飲吏相君權。和歌遠屬鈞樞舊，禊帖間存爵里賢。此地勝游誰復見，醉波深映六符天。
城上危欄徙倚頻，由來荆楚歲時新。寒塘酒幟能留客，晴塢梅花解笑人。客雁參差仍向渚，貪魚撥剌不容緡。憑高更盡三吹角，坐見霞霏仄半輪。
憑高極目意茫然，坐對淮南摇落天。空把歸心同客雁，遂將緘口伴寒蟬。一罇醒醉黄花外，萬事蕭條白髮前。誰取長弓射鳥翼，休教西日送凋年。
萬點飛花拂路塵，行春罷後惜殘春。雨催菖葉全成甲，風播榆錢不算緡。多病已慚官綬束，長年惟共酒杯親。坐題吏諾君何怪，只是漣漪素食人。
解律調元品彙春，青陽右个啟初辰。庖煙息禁農耕盛，蠶器增修歲務新。遲日東門催柳色，微寒南陌歛車塵。柏梁侍從瞻天什，拜手賡歌軋思頻。
對植同奇樹，扶疏對近軒。舊經梁苑賦，初結太山根。就簡供書刻，乘秋爽些魂。鳶風朝作籟，鶴露夜留痕。招隠宜先桂，忘憂可並萱。會當充鳳食，薦實帝家園。
劭農方狎野，熯旱嘆焦原。六幕沈雲族，千箱害稼孫。都人望天漢，國相閉陽門。盛怒風生穴，汙邪祝有豚。征徒休道樾，汲缶涸中園。米價高何許，癡人遂不言。
太極洪樞暇，西清祕閣開。文從壁府降，輦自殿中來。捧帙諸儒進，繙經寶思該。書留孔子宅，禮識漢家臺。詁傳風兼頌，陽秋富竝裁。觀圖龍夭矯，啟柙鳳毰毸。遂使民胥效，咸知上育材。星鉤參婉曲，天漢助昭回。章甫慚無狀，華光信濫陪。願因稽古日，拜手頌明哉。
代邸橫庚佐，商巖夢弼才。蕭公左右手，軒老上中台。利見攀龍後，重明捧日來。聊持樞柄族，旋運一陶坯。師石兼爲礪，形鹽本和梅。樹容他語答，車問少陽回。丕績推時乃，宸歌續喜哉。陳平安注意，鄧禹退無猜。燾社南邦重，輕裘太府開。舍裝寧晚計，行復坐公槐。
慈宸念方國，上宰輟謨明。即拜三公府，還爲萬里城。松姿終自直，鼎意未嘗輕。戀結雲簾對，恩頒玉節榮。一經傳令子，雙璧聘材卿。鷁汎江南棹，犀羅帳下兵。台轓凝畫繞，仙袂赤松迎。粟脫賓筵飯，羊均宴豆羹。吳農觀耨水，蕪壤嘆糊赬。此日東山詠，惟公繼頌聲。
避事長卿志，閒居郎將流。無心嬰外物，有興爲高秋。僦舍餘三畝，畸人代一邱。園空樹色至，日淡暝煙浮。紺葉繁江蓼，丹鬚亞海榴。青松七鬣嫩，黄菊萬釘稠。露泫梨津熟，風乾芰扇愁。小池圓寫鏡，卧石側盤虯。愛竹惟慚賦，逢萱即忘憂。信非吾土美，聊並小山留。勝託三餘暇，幽尋五日休。沼蛙觀聿役，簷雀聽啁啾。心有冥鴻伴，歌煩警鶴酬。茲焉爲樂地，時事判悠悠。
楚國王孫後，梁臺賦客賢。貪磨盾鼻檄，重冠玳簪筵。去路南溟地，離魂北斗天。庾鮭三種嫩，虞璧一雙鮮。颶影風爭怒，珠胎月對圓。慎持齋疾意，密啟佇詳延。
朽壤真非託，奇葩惜見捐。根深惟自庇，香酷索誰憐。晚蘤仍晞日，斜柯但倚煙。有人同寂寞，無地與回旋。不預甘棠愛，羞將惡木連。數奇飛將恨，形槁屈生賢。已失南梅早，仍憂北枳遷。蔭雲今讓棘，生淤此饒蓮。鈿轂排朝露，雕欄悵夜天。馱金會見斸，無事苦憔妍。
莫嘆東南遠，須榮試吏才。客從梁苑至，家侍太邱來。木脫洲程迥，風長櫓意催。蟬知疁稻熟，鰌記海潮回。訟矢間鄉犴，糖螯佐壽杯。牛刀宜自愛，無及武城咍。
長簡蓬山藏，婆娑試滿年。頻書對命笏，長負出休錢。運復光華旦，恩回咫尺天。罷披窮石訴，入佐計臺員。近對塗丹密，相趨委佩聯。太官供餌美，三服賜袍鮮。平進真如砥，孤飛舊惡弦。猶勝廣文客，摧擿獵塵編。
西漢無雙彥，中興第一流。二篇應商夢，七聖首軒游。昔會光華旦，時當物色求。從容賜官筆，都穆潤緹油。芝押兼泥熟，鼇峰駕浪浮。捫天陪累䃭，敲鼎識掊鉤。帝欲中階正，公參九廟謀。危言天下事，坐勝幄中籌。斤斤宣嘉績，巖巖樹壯猷。異時思大冶，此日詠崇邱。承弼圖勳盛，蕃宣席寵優。均勞九州伯，重序富民侯。真廟方憑几，祗宮奉委裘。扶天八柱正，披日五雲收。堯后除凶代，周王訪落秋。盡歸千里馬，無復少陽牛。熙縡官咸事，端朝茹不柔。兜烽閒塞警，財餌撫夷酋。再侍欽柴祭，仍賡築瓠謳。奉承湯恤祀，力贊禹勤溝。國頼蕭公畫，言無趙孟偷。深恩及行葦，和氣藹鳴球。幾欲辭名遂，何嘗爲智憂。屢居移病苦，連賜上尊醅。敦免深慈扆，猗違動邃旒。坐槐聊罷府，剖竹更爲州。晝錦貪過里，晨裝趣戒騶。邳垠訪祠石，稷下按行楸。列第今容駟，橫川本是舟。娛賓羅鼎食，坐閣便巾㡚。故事南宮在，渢歌北海流。人祈衛武歲，三入對王休。
一豫凝皇覽，千英薦瑞葩。壓枝高下錦，斜蕊淺深霞。疊采晞陽媚，鮮苞照露斜。九莖休衒葉，五出浪言花。郁郁雲柯覆，蔥蔥氣瓣嘉。羣心識天意，成數佐皇家。
化工憑協氣，花品效尤祥。旖旎雙苞豔，氤氳一種香。參差迎夕露，左右傃朝陽。有意同緗幹，無言並絳房。萬靈天會帝，三月史書王。故此呈繁卉，還將助樂康。
九城蕃瑞殖，三山儼英蕤。巽采昭天造，同心奉帝嬉。繁疑交晝影，重欲亞晴枝。恩露方均泫，王風亦徧吹。併柯由內附，紛豔表重熙。幸覿由庚瑞，慚陪可嬉嗣。
軒祏深叢祐，文支此挺生。重輪當月滿，一索應乾成。瑞瓞昌綿緒，天弧仗左檠。海雖分幼潤，星已慶前名。緩带羣心洽，吹銅順氣迎。歡觴交秘幄，曲赦徧離京。漢祝昭禖貺，周篇記路聲。從茲詒翼永，斯萬見承平。
晬表歧姿茂，皇基慶祚融。玉圭先啟國，銀榜後題宮。茅襲封壇舊，金頒瑞節雄。恩添少海潤，歡激小山風。抱拜殊藏紐，敭言異戲桐。燕詒光祖烈，調護切宸衷。育德吾君子，庸親天下公。異時瞻出閣，綿瓞頌無窮。
平昔懷親友，銷魂重遠辭。于今急難地，那復別離時。脫木乾坤晚，窮途日月衰。憂餘曾得恤，涅罷返無緇。楚分多連澤，淮居止雜夷。持罇相望意，不減見瓊枝。
四十還添四，顛華鑷更新。應從多病日，遂作始衰人。毀積方銷骨，經窮先腐脣。竟誰憐種種，由此到諄諄。軒冕間關路，風波蹭蹬身。兄今又過二，何術耐蕭辰。
下蔡行差近，金陵路更東。忉忉成念遠，咄咄但書空。恩厚容藏疾，時亨遂諱窮。祿慚千石守，老謝一錢翁。憶昨趨陪日，仍緣班序同。我生真寡合，君量自旁通。散袠疑皆瑩，忘疲宴屢終。聯驂屬車後，數會未央中。禁樹排頭碧，衙旗曳尾紅。籠街接騶士，賜管鏤宮工。慈豆分堯箑，歌雲識沛風。斯文誠有屬，吾道豈常隆。泰市俄驚虎，鈞天亟駭熊。塵埃忽蒙自，桃李併來蟲。箕次橫長舌，飈輪走轉蓬。歇芳間鷤鴂，禦溼問芎藭。可笑矜疏節，私憐抱朴忠。望霄嗟墜雨，歛翼避虛弓。尚忝銀符密，貪誇隼旆雄。玉魚供晝啜，珠米報秋豐。病久衰還早，身閒意愈沖。虧全從月蚌，喜怒任狙公。急景沉歡緒，長波隔訊筒。南飛俱似鵻，北嚮未如鴻。二閣懷趨走，重閽限鬰蔥。惟應心報國，丹赤鬭江楓。
西園來最數，要是使君閒。塢有常眠石，臺無未識山。池光兼日動，楓影带林殷。鳥沒蒼茫外，天垂摇落閒。歸雲高杳杳，晚菊正斑斑。幸有齋中熟，無嫌向晦還。
迢遞陟城隅，飛軒浩氣扶。春容來迥野，天脚入平蕪。暖吹時披拂，晴煙乍有無。耨痕經雨徧，村逕值林迂。長庌初休馬，荒陴稍集烏。水生蒲澤滿，林缺弩臺孤。客思紛難泊，愁襟愧自拘。久之成悵望，西北認皇都。
門下客逾落，胡爲君見從。墜餘仍顧甑，寒罷始知松。休計流光邁，聊欣此地逢。已甘漂似梗，寧止啞如鐘。仕路惟希退，鄉評幸見容。病偷它日壯，衰作長年慵。世態同波蕩，交情敵酒濃。好堅歸去約，相伴老三封。
莊周悲殺雁，本爲不能鳴。寧識山陰誤，能鳴亦就烹。
游魚川上樂，映藻復依蒲。須防裁密網，莫獨畏鵜鶘。
漁拽亂溪來，白鷗驚已屢。不應畏機心，却下滄波去。
鄧守挽不住，眷予番久留。决非人所挽，胡不理歸舟。
誰刻優胡象，來爲飲席珍。不因君屨指，幾作獨醒人。
蝶躞趁繁會，婆娑無定妍。心知吾地廣，長袖得回旋。
道樾陰陰密，畦泉活活流。梨成津向潤，瓜熟子相鉤。
日晏坐中園，清襟注迥軒。輕飈逢葉動，小雨得荷喧。
淝水縈如带，淮山崒似雲。此時聞鶴唳，無復畏官軍。
氐醜矜凶甚，臨流列萬幢。由來不自項，何荷欲浮江。
舊文新札儼成行，柏燻微開帙氣香。天下書多殊未見，顔生應笑下雌黄。
經筵敢倦力刊梓，國典將追鼎鑄書。靜對闕疑還閣筆，不知三古字爲魚。
月馭初明露掌西，翩翩猶伴夜烏啼。駕巢樹冷空三帀，却是鳴鳩得穩棲。
佛螺雙髻矗層嵐，雲穴呀空蘚暈銜。異日主公求肖像，居然認得傅溪巖。
煙梢露葉貫冬榮，高出危牆近覆亭。聞道蘭臺有圖籍，故留春粉助蒸青。
上國名園買地栽，試知韓令是雄猜。香根斸盡成何事，不識騷人託諷才。
媚條無力倚風長，架作圓陰覆坐凉。露蘂一春清襲袂，有人知是令君香。
散漫飛綿阿娜枝，家家眺賞霽霜威。盡將煙葉偷眉嫵，不爲章街走馬歸。
棲鵠雲侯迥勢開，主人留客侑金罍。欲知謝尚風流極，賭得將軍鼓吹來。
後園平日引春渠，浴鳳翔鴛兩自如。一旦繡衣來簿責，餘災猶得及池魚。
隼被鷃姿知有累，豺驚羊質固非真。謾誇魯國多儒士，敢到君門止一人。
虹度長橋箭激流，夾隄春樹翠陰稠。誰知晝夜滔滔意，不是沉舟即載舟。
前塵露氣壓輕埃，風漾花陰聚復開。苦恨浮雲心不凈，月中時汙太清來。
風射長廊雪絮春，經筵無客有流塵。捫心自問何功德，五管支離治繲人。
薄暮歌鐘宴平樂，黎明車騎過宜春。身長六尺饑將死，唯是平原厭次人。
衣滿天街車馬塵，學廬番下已迎曛。敝裘欹帽驅羸馬，官長多能駡廣文。
式燕靈琨睠蕙時，祓蘭浮棗惜春暉。回驂並躍都門道，誰識顔王曲水歸。
桓景全家遂得仙，佩萸吹菊對陶然。汝南雞犬緣何事，不似淮王許上天。
青旗斜倚耕壇霧，膏壤遥迎御耦春。二步不應踰舊禮，天心自欲勸蒸民。
雕籠摧羽就羈栖，心識昕朝候不迷。羣鶴在軒皆有祿，夫君何事獨先啼。
君園稻富非爭食，省樹枝深未許棲。但得齊蠅無亂響，不辭風雨五更啼。
素瑟朱家古韵長，有誰流水辨湯湯。東家學嗜蒲葅味，蹙頞三年試敢嘗。
連天華帟竦南端，畫角吟龍疊鼓喧。按曲已休雕輦入，五營斜日亞旗竿。
纖草無人愛綠葵，一生私意竟誰知。須防白日傾心處，自是中園衛足時。
危弦度曲汎孤鉤，一世知音未易求。直把將雛爲陌上，主人猶復自摇頭。
垂楊無態不堪誇，猶有餘情解作花。三月紛紛飛似雪，白門啼殺叛兒鴉。
天幕風和畢雨餘，翠輕黄淺亞春衢。不知張緒當年日，似得長條濯濯無。
苑路黄黄隔翠霏，三眠初熟倚春暉。枝枝柔曼皆堪愛，不分羌人拗折歸。
玉樹森森拂曉空，子雲辛苦賦青蔥。不知苒弱當君意，却就長楊便作宮。
內史兵機是所長，東師飛度取降王。誰知一夕讒言入，不得文皇七寶裝。
千疊綃紅抱蕊乾，一番金雨映趺攢。比來醉筆賡新曲，簡上飛霜不擬寒。
禁樹連天雨送秋，千門寒氣襲輕裘。優旃不用誇諧辯，陛楯諸郎已得休。
日烈花休樹結陰，紅牙貪調萬黄金。伯松不學陳遵飲，爲識鴟夷是酒箴。
帝梧春早二鸞飛，羈羽孤翻得樹遲。今日併巢阿閣畔，依然同識舊棲枝。
諷書小史非新至，比舍名郎半昔游。君算青雲多少地，三年來作北平侯。
紅白戎葵相間繁，含情盡日對書軒。夫君太恃西垣貴，只愛當階藥樹翻。
世間最有不勝妍，愁對韶華欲暮天。已被風開又風落，要爲人羨即人憐。
側曲豔歌閒送日，晚花初葉暗留春。舞狂風蝶時過樹，啼熟林鶑不避人。
夜火雖中氣未清，箑頻□倦若爲情。峰雲不動林煙熱，正爲蜩螗作沸羹。
秋陽晝長不可度，身被單葛如重裘。何當急雨洗天地，坐使清風還九州。
晚襟清曠屬層樓，摇落乾坤共作秋。正爲中山存闕意，得無平子側知愁。
積雨古牆生綠衣，幽花點點弄秋姿。黄昏樓角看新月，還是年年牛女時。
葉葉枝枝相避繁，攀枝庇葉獨怡顔。無人爲借天公力，移植方根虞芮間。
陽岑晚樹飄花外，冷落晨杯擣杏餘。喉舌官崇無晤賞，一軒筠粉伴刊書。
豪英出名胄，偃蹇倦宦游。大言滿千牘，高氣橫九州。
媚柯攢仄倚春暉，封植寧同北枳移。台嶺分霞爭抱萼，蜀宮裁錦鬥纏枝。不憂輕露蒙時潤，正恨炎風獵處危。把酒凭欄堪併賞，莫容私恨爲披離。
馬上成功不喜文，叔孫綿蕞擅經綸。諸生可笑貪君賜，便許當時作聖人。
東郊豐雜芼，遺我一襜盈。菊援分陽甲，滕巖下早英。溢杯同韭瀹，羅案代葵烹。頓助高舂飯，兼和不糝羹。魯肱聊可枕，何肉久忘情。却爲東原句，猶餘三嘆聲。
子雲準周易，忘健意不長。河圖歷九聖，萬化始有綱。尼父頭雪白，秉筆叩混茫。發掘天地奧，磨拭日月光。成書止十篇，九擿折在旁。玄雖巧侔寫，宛如榻上床。良史不深貶，乃譬吳楚王。漢曆久差駮，安用空言揚。
曉參橫沒月沉煙，寺鼓軍刀隠隠連。初暖欲歸池中地，剩寒猶屬隴梅天。遥帷曙氣春篝燭，病榻邪風襲貢綿。猶意王筠齋壁詠，玉蠩霏溜破霞牋。
戴罷華星軷帳催，紫蘭芳意徧南垓。人思孟母三鄰養，車避王陽九折回。漸北征鞭多拗柳，稍西官驛尚傳梅。板輿素有家園樂，早趁新年進壽杯。
彌年賓牒嘆離居，始得還家奉板輿。出沐恩深湯吊蟣，校文官冷字成魚。三杯旅案馨羞切，百末凝醅獻壽餘。韁鎖空名堪自笑，又隨軺馬趣移書。
休誇濯濯映高樓，枝裏征花自不收。回雪有風嘗借舞，落梅無笛可供愁。白門暝早隨鴉背，京兆情多拂馬頭。莫惜餘溫添翠被，有人凝絕在孤舟。
色映堋雲爛，聲迎羽月遲。
至公三籍在儲胥。
謝病歸裝能辦未，葛洪丹竈景山鐺。
雲路舊扶黄道日，霞觴新映六符天。
藥有不龜方，擊絮管無妨。
歸從鶴翹六六間。
再來戴公宅，客過孝王家。
曉日侵簾押，春寒到被池。
可但魚知丙，非徒字識丁。
碧雲謾有三年信，明月空爲兩地愁。
雪中林卉皆相似，認得清香寄一枝。
金衣瑞羽迎風展，琮栗仙杯壓霧斜。
無色真國色，有韵自天香。
都緣賦色淺，燧不趁春繁。
于今尚未好，漠漠宜秋雨。
磨沙漉水莩穀滑，砍柱煮釜風波聲。
要待花餘見秋實，縹肌細肉薦盤珍。
林長景星密，枝重串珠繁。摘自青絲籠，來宜紫桂尊。賞鮮流火動，漿熱醉霞溫。
北雁爲南客，銜之以避繳。
細栽烟外葉，繁並暖前枝。
既多九穗穀，復有三秀芝。芝以保萬壽，穀以慶東菑。
淅淅寒流漲淺沙。
老君親送石麒麟。
珠簾約住牡丹風。
詩題：莊獻太后哀挽應制二首首句（全詩）：其一：寶慈垂母訓，一紀御璿除。地有占沙舊，天仍補石餘。軒星淪夕緯，翟輅去宸居。異日金縢啟，方知復辟書。（自注：太后上仙後，皇帝於巾箱中得復辟詔草。）其二：旰仄身無憚，寒暄疾有加。災生纖女□，魂斷濯龍車。廞翣浮辰旭，邊簫咽暝霞。唯留長樂注，刊羨在皇家。
詩題：莊惠太后挽歌應制二首首句（全詩）：其一：媯幄柔明訓，堯闈保衛賢。別居長樂寢，讓給水衡錢。謹疾方加膳，收神亟去仙。宸襟增服紀，追報煥終天。其二：昔帝推嬪則，吾君頼母慈。陪陵漢家葬，異室閟宮祠。露暗星軒隠，天愁月御移。翟車參享路，無復廟中期。
詩題：讀賈誼新書首句（全詩）：誰謂賈生學。
詩題：壽曾相公首句（全詩）：翼藏三朝冕有蟬，歸來今作地行仙。且開金闕蕭何地，未泛江湖范蠡船。老境己憐周呂尚，慶門方似漢韋賢。一杯不足爲公壽，願賦長鯨吸百川。
尊前依約認三公。
疇庸國邑開。
畫船載酒及芳辰，丞相園林潩水濱。虎節麟符拋不得，却將清景付閑人。
披雲似有凌霄志，向日寧無捧日心。珍重青松好依托，直從平地起千尋。
服殷自古稱文王，幾見符膺把紂亡。誰謂老奸亟篡事，禪臺空立在繁昌。
坐憶蛟橋此日新。
浙右僧居盛，虛堂葺有功。迷來隨萬化，凈後照三空。夜永松軒月，秋深竹岸風。我心閑已久，夢到水鄉中。
清明佳節屬良辰，行樂東郊宴席賓。風柳不勝春氣力，露花無奈曉精神。管絲遠近青堤上，樓閣高低淥水濱。多少艤舟何所用，府公便是濟川人。
居占梅仙里。
一簇亭臺畫亦難，公餘到此暫盤桓。山多不似城中景，樹密偏宜雨後看。風送江聲穿郡郭，日推雲影下峰巒。當時吏部曾遊否，何事無文石上刊。
何事回真館，標名作凈坊。金園存廢趾，玉兔效殊祥。躍漢勞罝網，環山瑩雪霜。來疑崑岫出，去訝月輪藏。隠顯經千載，薰修蔭一方。寶壇隳道祖，華榜耀空王。奧域居全晉，靈祠接慶唐。煙霞生四面，樓殿起中央。暎日杉陰合，飄空磬韵長。伊余聞勝槩，寧惜寄篇章。
此身若得西歸去，猶勝開籠放雀兒。
詩題：嬉遊首句：我身豈比狂遊輩。
高閈營層構，翬飛勢自伸。已聞能賦客，空憶带星人。彫檻凭秋迥，朱扉敞漢新。龜趺清刻在，誰共繼芳塵。
唐賢遺勝地，天澤引初深。未起朝宗勢，先資濟衆心。凈惟涵寶剎，微或鄙蹄涔。爽氣何偏早，羣蛙一夜沉。
自責思前古，徒名是永懷。善聲慚偃室，幽興類蕭齋。未報投虛刃，空防肆毒材。恪居知有地，僶俛競相諧。
洞闢前軒峻，危梯趣若何。綠苔生未遍，縹帙聚還多。曉幌吞清旭，秋欄拂靜柯。猶憐鉛筆在，公外獨頻過。
危亭當旅進，飛鏑共星鳴。才奏蘋蘩節，空聞霹靂聲。澤宮期並勝，相圃憶偕行。敏手無虛發，由來已鵠平。
誰知深固久，根怪蟄龍形。自著三冬市，空懷八命庭。餘清蟬始噪，茂綠雨初經。未便慚羣木，猶憐桂有馨。
幾年惟悴質，一旦類生稊。玉甃青初滿，銀牀綠乍齊。雅勝玄雨潤，高稱嶧陽低。況有蒼姬葉，還當副剪圭。
挺質依雕檻，盤根似舊峰。美材高並接，强榦直相容。度夕寒聲細，凌秋翠影重。當軒何鬰鬰，應只待秦封。
何必觀春渚，他山質自奇。危層分蕩漾，峭碧認逶迤。禁陛宜相接，星機好共支。高空如有闕，一補未爲遲。
結粹從天匠，周方出翠巒。寧知磨琢易，須信卷舒難。角枕清同置，藜床雅並觀。公餘聊偃息，空覺病膚寒。
芳節未晼晚，名園好澄霽。停車沒徑苔，移席傍叢筀。蝶粉留紅房，蜂鬚抱香蔕。微波生酒杯，輕吹拂衣袂。何當名教樂，況復昌時世。歸鞍惜餘歡，陽鳥不可繫。
我觀招提境，古檜何蒼奇。白蟻巢其根，青虬嚙其枝。
寖歷歲年久，靡受霜雪欺。落落梁棟材，矯矯松柏姿。明當構廊廟，匠石良汝資。
郡園名荈製猶新，分惠眠雲跂石人。色鬭瓊瑶因地勝，香殊蘭茝得天真。開時好對稜稜月，碾處應飛瑟瑟塵。寄語高僧宜鄭重，能詩方遣雨前春。
閑拄瘦筇枝，衣冠半異時。入城人不識，賣藥俗長疑。飲酒難逢醉，餐松自止饑。華峰千嶂裏，常與白雲期。
岸上猶哀懼，舟中爭得安。
樓臺上下火照火，車馬往來人看人。
偶閒如到女媧天，深入何殊葛稚川。何必東山隨謝守，盡遊終日恣陶然。
□幾□□□□□，□□依舊向陽開。神僊究竟歸何處，駐馬多時望不回。
一鉢即生涯，隨緣度歲華。是山皆有寺，何處不爲家。笠重吳天雪，鞋香楚地花。他年訪禪室，寧憚路岐賒。
敢言知己少，性本類孤雲。
知足自不辱，古人乃患辱。但安童叟嬉，寧與紛華觸。白日一卷書，興來還秉燭。
人生天地間，自顧一何小。寧同避釣魚，敢學驚弓鳥。物理自悠悠，世情多擾擾。桃源眼底是，何必尋雲表。
囊裏真香誰見竊，鮫綃滴血染成紅。殷勤遺下輕綃意，好與才郎懷袖中。
金珠富貴吾家事，常渴佳期乃寂寥。偶用至誠求雅合，良媒未必勝紅綃。
門前畫戟尋常設，堂上犀簪取次看。最是惱人情亂處，鳳凰樓上月華寒。
囊香著郎衣，經綃著郎手。此意不及綃，共郎永長久。
濃麝應同瓊體織，輕綃料比杏腮紅。雖然未近來春約，已勝襄王魂夢中。
自得佳人遺贈物，書窗終自獨無寥。未能得會真仙面，時賞香囊與絳綃。
何人遺下一紅綃，暗遣情懷意氣饒。勒馬住時金𩍐脫，亞身親用寶燈挑。輕輕滴滴深深染，慢慢尋尋緊緊□。料想佳人初失却，幾回纖手摸裙腰。
香來著吾懷，先想纖纖手。果遇贈香人，經年何恨久。
回首瀟湘二十春，江南投老未安身。如今再過黄花渡，遥想湘山是故人。
高館含秋溪水平，白雲一榻臨空清。雲影天光入懷抱，玉樓銀闕無人行。滔滔活水源頭落，却笑奔流爭萬壑。雪照梅檐坐月明，露瀉荷盤見魚躍。長安車馬多富兒，汗流浹背塵滿衣。誰識君心有真樂，沙頭白鳥猶忘機。
一日常百刻，轉若車輪忙。千日十萬刻，百年能幾長。達人齊古今，一生甚微茫。夏日豈爲永，而足以較量。人世不足惜，行善乃自彰。無及閑暇時，般樂爲淫荒。夷齊餓人者，顔閔非公王。其人品孰亞，周氏與虞唐。亦用仁義積，豈今身未亡。富貴無可恃，莫與公道强。夜思晝以力，四序皆流光。示君夏晝誦，惕惕其自傷。
巖前未老客，期在老樵漁。撫俗多閒暇，開軒適起居。讀詩明治亂，學易體盈虛。頻許相從否，吾將當故廬。
一人泉在此山顛，萬人可飲聞舊言。顧我無人試此水，盛夏獨飲南風前。
重複青山裏，雙峰鎖寺門。樓聳排雲閣，松盤過路根。
是水爲佳境，中城枕碧湖。樓臺萬室近，物象幾州無。
九派分流涌化城，登臨潜覺骨毛清。僧依玉鑑光中住，人踏金鰲背上行。鍾阜雲開春雨霽，海門雷吼夜潮生。因思絕頂高秋夜，四面雲濤浸月明。
幾年飛錫倦尋芳，雲衲斕斑掩竹房。一榻夜禪蒲座穩，滿盂春供藥苗香。汲泉巖畔驚猿飲，裁葦池邊引鷺翔。像室霧昏燈焰小，石樓風度磐聲長。攀蘿別嶺衝寒霧，掃葉前林趁曉霜。大抵僧居遺俗慮，此中身世更清凉。
驅馬款禪扉，松風冷拂衣。紅塵不到處，青嶂此忘歸。鳥望生臺下，雲侵講座飛。楞伽味真趣，轉覺俗緣稀。
綺塍行盡入松門，暫拂塵纓袖惹雲。海月未升樓上見，湖波初起坐中聞。寶扉膜拜青蓮相，石案傍行白㲲紋。促榻偶隨居士語，煮茶燒栗到宵分。
游人漢女投珠路，野火荆山出獵朝。
城郭依然鄖子國，山川分得楚王臺。
一篇此日摛鴻藻，五色它年浴鳳文。
它年躍馬相逢處，記得先生舊姓名。
茅簷晴日暖於春，一枕鈞天樂事新。滿眼繁花皆得意，午眠安穩却無人。
力犯雷霆衆共危，遠投魑魅獨爲宜。忠州學業真無負，高廟神靈固有知。自倚聖明容直道，未甘憔悴死荒陲。滿朝卿相多公議，莫把文章作楚辭。
雲收霧霽水風高，百丈虹橋氣勢豪。疑是玉龍藏爪距，潜來江上看波濤。
萬頃平湖水接天，湖光水色遠相連。虹蜺截雨未歸得，橫在波心幾十年。
記得當年過此橋，月明江上暑風消。而今重到經行處，空有湖光伴寂寥。
張亢觸牆成八字，王琪望月叫三聲。
清心爲治本，直道是身謀。秀幹終成棟，精鋼不作鈎。倉充鼠雀喜，草盡兔狐愁。史冊有遺訓，毋貽來者羞。
款軍樵門日再晡，空弮猶自把戈鈇。身垂虎口方安坐，命若鴻毛竟敗呼。柱下杲卿曾斷骨，袴中杵臼得遺孤。可憐三尺英雄氣，不怕山西士大夫。
山陰地勝冠江吳，今得賢侯自禁途。侍從暫虛青瑣闥，藩宣新剖玉麟符。移時前席辭旒扆，不日重城歌袴襦。想到蓬萊游未徧，已應歸步在雲衢。
枕中雲氣千峰近，牀底松聲萬壑哀。要看銀山拍天浪，開窗放入大江來。
立言高往古，抱道鬰當時。鉛槧方終業，風燈忽遘悲。名垂文苑傳，行紀太丘碑。後嗣皆鸞鷟，吾知慶有詒。
飯思白石紅桃米，菜憶黄龍紫芥心。
憶昨共繫吳門舟，我獨千里君獨留。江花粲爾不同醉，野月娟然增此愁。談笑還令舌本强，詩篇頓覺筆鋒柔。滄浪書信無消息，鴻雁來時數舉頭。
去年醉到江花老，憂患相寬獨與君。今日天涯又春色，却尋高處望吳雲。青紅染出化成寺，羅縠翻開秀水紋。風物感人音信少，眼前雙燕謾紛紛。
迴望離亭映楚山，慨然西笑入長安。貪程野僕擔書引，惜別鄉人駐足觀。霞襯曙光烘積靄，柳和春雨蕩輕寒。遥期此地歸來日，迎取相如駟馬看。
呼樹止陵陽，逢辰下建章。奇姿標上瑞，正色麗中央。昭祀祠壇畔，聲歌太液傍。鳳教鴻作侶，天與菊爲裳。神雀非靈異，流鶑愧采章。集汙寧我類，一舉戛雲翔。
八千子弟已投戈，夜帳猶聞怨楚歌。學敵萬人成底事，不思一箇范增多。
萬里扶靈宅壽阡，謝公純孝是家傳。廬開四尺成寒士，榱列三圍陋昔賢。先域定生連理樹，門人多廢蓼莪篇。我心罔極君應念，露白霜清泣昊天。
白鹿原東虎候西，結廬岑寂映藍溪。露侵僧履蘭三逕，春入農歌雨一犁。聒枕溜聲疑水宿，拂檐山色類巖棲。閉門養拙無人問，揭盡陳編日又低。
璚滴琳華一夜凝，凌虛雕檻曉來凭。眼觀銀色三千界，身到瑶臺十二層。玉灑砌塵供庾斛，粉融檐水妒房陵。化人宮好分明在，恨不同君把袂登。
朱冠衮背一何鮮，聲厲情驕目悍然。若道物情皆錫類，雉媒爭似鴆媒賢。
當年力戰蕩妖氛，十萬雄師四七勳。將略妙欺班定遠，家聲高過李將軍。銘圖魏鼎文猶在，筆勒燕山蹟尚分。今日閑披有遺恨，可憐生不遇明君。
藥石危言治亂箴，賈生晁錯是知音。可憐當日司文者，不畏人言合愧心。
烏椑珍果益丹名，新折紅林蔕尚青。漿冷夜凝仙掌露，味甘秋割楚江萍。圓堆玉盌櫻難並，賸薦金樽酒易醒。應念茂陵消渴者，整籃封貯到雲扃。
當年聞奏雍門琴，話著池臺淚滿襟。何況今朝陵谷畔，池臺無迹可追尋。
奪鶴韜霞勢漸濃，卷簾庭館好支筇。乘查路闊寒凝凍，種玉畦平曉被封。天上瑶宮當月圃，海中銀闕聳鼇峰。思君不得同吟賞，知在旗亭第幾重。
曲江歡宴侍華裾，舞拍琴歌藝有餘。獨有純臣王叔寶，解陳封禪一篇書。
雨蓑烟笠洞庭秋，獨繭綸輕一葉舟。擬共停橈醉天幕，緩歌濯足不迴頭。
暑退蚊雷靜，門閒雀到稀。露莎蛩自急，星樹鵲何依。井臼貧雖樂，溪山遠未歸。時情似秋雁，一一背寒飛。
聽辭深悵不同時，及到同時位大卑。爭似唐皇將頗牧，禁中言下用無疑。
四壁舊貧寧畏盜，一枝雖小易容巢。
他年遠公社，若箇是遺民。
京城名利塗，車馬相奔馳。其間取富貴，往往輸巫醫。前後十數輩，身沒名已隳。獨有許希者，藴蓄何瑰奇。始自下蔡來，所處尤喧卑。西市三十年，汩汩無人知。一朝仗至藝，驟登文石墀。三鍼愈上疾，神速不移時。酬以六尚官，著籍通端闈。旌以三品服，佩紫垂金龜。于時稱謝畢，西向復陳儀。當宁驚且問，歷歷宣其辭。臣傳扁鵲術，遇主今得施。特此一展謝，臣心不自私。主上惜其意，擊賞爲噓唏。仍給水衡錢，國西命立祠。復加靈應號，金額照華榱。自此輦轂下，求禱何祁祁。我過慶成坊，見之心且悲。秦醫術雖妙，五腑及四肢。所習得其人，千齡祀不虧。魯聖術至大，帝道與民彝。所習非其人，一朝反相持。小吏師荀況，竊爲辨說資。作相勸焚書，詐云愚蚩蚩。後之爲儒者，其心皆李斯。昔在布衣日，動守先王規。朝談十二經，夕誦三百詩。依憑稽古力，榮進無他歧。及居廟堂上，長劍冠峨巍。自謂天所賦，焉知有宣尼。宣尼斷襲封，十經寒暑移。他姓爲邑官，鄉老皆驚疑。上章寢不報，九重遭面欺。諫官不舉失，御史不言非。盡爲許希笑，得路忘先師。
天之有常度，躔次絕乖離。地之有常理，沈潜無變虧。人之有常道，高下遵軌儀。三才各定位，萬古永不移。二儀設有變，修德可以祈。人道或反常，其亂何由支。昔在典午朝，國祚向陵夷。日向中夜出，赫赫來東陲。地向太極裂，中有蒼鵝飛。高厚災且異，人妖亦繁滋。始有竹林民，怪誕名不羈。次有夷甫輩，高談慕無爲。沈湎多越禮，阮籍兼輔之。虛名能飾詐，光逸與王尼。何曾有先見，不能救其衰。張華徒竭力，無以扶其危。至今西晉書，讀之堪涕洟。爾來歷千年，炎宋運重熙。東州有逸黨，尊大自相推。號曰方外交，蕩然絕四維。六籍被詆訶，三皇遭毀訾。坑儒愚黔首，快哉秦李斯。與世立憲度，迂哉魯先師。流宕終忘反，惡聞有民彝。或爲童牧飲，垂髽以相嬉。或作概量歌，無非市井辭。或作薤露唱，發聲令人悲。或稱重氣義，金帛不爲貲。或曰外形骸，頂踵了無絲。麀聚復優雜，何者爲尊卑。遥聞風波民，未見如調饑。偶逢紳带士，相對如拘縻。不知二紀來，此風肇自誰。都緣極顯地，多用寧馨兒。斯人之一唱，翕然天下隨。斯人之一趨，靡然天下馳。鄉老爲品狀，不以逸爲嗤。宗伯主計偕，不以逸爲非。私庭訓子弟，多以逸爲宜。公朝論人物，翻以逸爲奇。家國盡爲逸，禮法從何施。我常病其事，中夜起思惟。平地三尺限，空車登無歧。重載歷百仞，所來因陵遲。萬一染成俗，雖悔何由追。衆人皆若夢，焉能分其糜。衆人皆若醉，不知啜其醨。天下皆病痿，俾誰就魯醫。天下皆病狂，何暇灸其眉。幸有名教黨，可與决雄雌。所嗟九品賤，不得立文墀。賈誼惟慟哭，梁鴻空五噫。終削南山竹，冒死指其疵。願乘九廟靈，感悟宸心知。赫爾奮獨斷，去邪在勿疑。分捕復大索，憸人無孑遺。大者肆朝市，其徒竄海湄。殺一以戒萬，是曰政之基。千奴共一膽，膽破衆自隳。無使永嘉風，敗亂昇平時。
五百年終遘聖朝，相門何日降英髦。星杓影射金樞正，月魄光浮碧漢高。三世密傳張顥印，貳車新得呂虔刀。他年善繼良弓慕，金字重重有賜袍。
當時未識紫微星，獨□漁陽燕此亭。今日園林爲勝地，好將前事載圖經。
雲中江樹冷蕭蕭，溪上僧歸倚畫橈。誰爲秋風乘興去，松窗先聽富陽潮。
舊見恩初渥，新遊刃久虛。官曹鵲樹下，民版象耕餘。山迥人逢麂，江清客厭魚。送君多悵望，雲外是親居。
江水望不極，楊花江面飛。春風自無定，遠客又言歸。景勝詩逾老，心冥語亦稀。從來林下意，爲謝北山薇。
一徑凉飈響萬松，青霞紫霧祕靈峰。寒生列洞前溪雨，聲到諸天午夜鐘。仙頂月高猶駕鶴，陰潭雲起舊降龍。出塵境界無多地，已上金庭第七重。
紺宇初成國已清，千靈慈護屬仁明。山僧了得真空觀，好續爐薰傲太平。
佛隴光沉茂草平，樹林猶作誦經聲。一心三觀休分別，秋靜山高海月明。
覺雄示入滅，尊者俱授記。現彼聲聞身，護此濁惡地。他方自感通，此地真靈祕。一路指橋西，誰明導師意。
仙峰多靈草，近在東北維。僧紹昔捨宅，總持嘗作碑。高風一緬邈，廢宇亦陵遲。清泉潄白石，霏霧蒙紫芝。松蘿日蕭寂，猿鳥自追隨。遊人尠或詣，隠者誰與期。支郎篤清尚，千里孤雲飛。覽古玩青簡，尋幽窮翠微。顧予荷戟守，出宿簡書違。憑師訪陳迹，賸作攝山詩。
園林日將暮，緬懷池上酌。輕烟隠孤嶼，綠水摇虛閣。人閑山鳥靜，風餘岸花落。稚子晚盪歸，扁舟自飄泊。
理劇慙心計，承顔念遠遊。時情自輕外，天幸復臨州。霜館殘梨曉，風淮水桂秋。官勤詩意減，先愧謝公樓。
進士不讀書，明經不根義。詬病君子儒，于今作文弊。禮部右詞賦，諸生竊科第。從道不違人，追趨斯近利。李生何爲者，力學務遜志。羞恥事章句，深湛刺經藝。常惟天子貴，無大明堂位。邈焉三代風，尠矣百世繼。去聖日逾遠，攻端非其致。公玉既妄圖，戴德亦繆記。漢唐盛容典，規畫不足示。其間區區者，何暇盛德事。確論無甚高，闊講寖而墜。披文會今古，援筆攷同異。面勢本周官，纖悉探呂氏。挽拾林甫長，仰擿康成盩。昭發老生矇，冥符作者意。聖期接千統，縟禮恢萬祀。無文既已秩，同節此云備。寧當總章法，未擥雲臺議。廢興有時合，聰明自民視。成厦繄衆材，至理豈一士。南闕朝奏書，中朝夕鳴佩。行矣無自遺，日中今可熭。
凝峰畫旛轉，交鍛彩支繁。
命將久征蠻，騷然數載間。一言巢穴破，千里鼓旗閑。刀盾無私蓄，耕桑有復還。居民此休息，遺惠重丘山。
退食公堂暇，應無俗慮侵。簾開雙燕外，吏散百花陰。海域逍遥境，榮途淡泊心。政成先養正，惠愛及民深。
舊國起歸興，三江一棹輕。夜吟逢月白，曉渡趁潮平。楚岸雲藏寺，吳宮水繞城。羨師塵外去，何日濯吾纓。
宏搆小侯第，避權長掩關。地分金穴貴，人共白雲閑。野色春牆外，池香暮雨間。燕申忘萬慮，吏隠敵箕山。
半歲接高論，一朝歸故關。道存慙設醴，別易忍登山。進即龜龍瑞，退當江海閑。無爲牽俗趣，碌碌利名間。
自古詠連理，多爲豔陽吟。誰知抱高節，生處亦同心。風至應交響，禽棲得並陰。歲寒當共守，霜雪莫相侵。
寒深雪壓春，去去祗傷神。巢穴有歸鳥，路岐無住人。遠光天共白，夜色月相親。獨酌不成醉，自嫌名利身。
門外車塵絕，樽前俗慮無。輕身脫羈絆，曳尾得泥塗。出處天真在，炎凉物性殊。寄言欽雅意，相望隔江湖。
觸目盡塵累，如師真不羣。圓明水中月，去住嶺頭雲。意爲乘風快，名應過海聞。翛然此高迹，世網慢紛紛。
虛亭何所賞，爲愛果中奇。氣稟南方秀，生當火王時。渡淮嫌橘變，經庾笑梅衰。不共花爭豔，殘鶑莫傍枝。
官滿一舟歸，高懷俗背馳。家藏唯翰墨，民政在聲詩。氣勁秋霜並，吟多夜月知。知賢無路薦，何以報明時。
遺我巖巖石，拜嘉賢使君。何當天共補，應免玉偕焚。想自乘槎得，知從飲羽分。試將簷畔累，尚带故山雲。
指月猶爲幻，玩雲應强名。遥思一雨潤，能使六塵清。望岫幽人興，觀空達士情。何當扣禪闥，高論俯軒楹。
尋幽逢勝地，方外趣無垠。雙澗流寒月，千峰鎖暮雲。路盤塵境斷，世係祖燈分。却媿留題處，猶須說見聞。
决科讎漢策，佐郡得荆關。地勝詩鋒銳，兵銷檄筆閑。路岐高鳥外，城郭白雲間。婉畫應餘刃，何人薦禰還。
湖光湛寒碧，簾影拂莓苔。魚戲應同樂，鷗閑亦自來。雨餘輕靄合，竹外雜花開。久欲留詩去，慚無綺靡才。
鳴韶山下客，多病似吾身。每想彌天辯，誰爲問疾人。泉清偏照月，松瘦不知春。未遂尋高論，相遥一水濱。
徙倚江邊檻，旌旗望處遥。交情深慕藺，風韵渴聞韶。寄遠緘靈藥，迎歸艤畫橈。伏波新蕩寇，氣入嶺雲飄。
上方逢夏夕，月色遍千山。但覺星河近，偶同江海閑。事拋興廢外，談極有無間。却笑明朝俗，紅塵隨馬還。
祖堂留勝迹，再宿此登臨。雲月自明暗，山川無古今。谷聲猿嘯遠，泉脈虎跑深。共到忘言處，休論佛與心。
天閣漢郎居，新榮刻兔符。趨曹蘭在握，到境弩先驅。地望遥分楚，州封半入吳。仙科存俊望，歸路約蓬壺。
賦政古循良，恩威著一方。疲民戀冬日，黠吏畏秋霜。直道經摧折，公心愈激昂。米鹽躬細務，繩墨謹周防。度嶺囊裝簡，攀轅父老忙。採詩如有詔，持此續甘棠。
善政徧修舉，增完池館清。地含春氣早，月映暮潮生。石有羣星象，花多外國名。與民同雉兔，邀客醉蓬瀛。翰墨資吟興，雲泉適野情。鎮應持左蟹，快欲鱠長鯨。積靄藏樓閣，馴鷗識旆旌。甘棠留美蔭，高倚越王城。
選任逢明主，休嗟尚散郎。遠均天雨露，全撫越封疆。早振連城價，嘗陪照乘光。宦途更險易，人事變炎凉。遽喜輶軒至，同期遠俗康。交情重推致，民意樂舒長。況有江山助，無懷節物傷。罇前且歡醉，一別久相望。
漢使重頒朔，胡臣舊乞盟。烽煙虛晝望，刁斗絕宵驚。虎落雲空鎖，龍堆月自明。祁連山更北，新築受降城。
世閥茂儒紳，甌閩寵命新。縣圖遥盡海，鄉樹密藏春。供帳鶑將老，登車雉已馴。行聞趨召節，舊美政如神。
一叫一聲殘，聲聲萬古冤。疏煙明月樹，微雨落花村。易墮將乾淚，能傷欲斷魂。名韁慙自束，爲爾憶家園。
聞雞已行邁，策馬更徘徊。月色依山盡，秋聲带雨來。自堪悲玉璞，誰復築金臺。薄宦空羈束，西齋長綠苔。
迴館逢清論，長亭慘別襟。亡羊南北路，躍馬利名心。酒市摇風幟，花村鎖霧林。行行俱得意，結綬有知音。
野館蕭條晚，憑軒對竹扉。樹藏秋色老，禽带夕陽歸。遠岫穿雲翠，畬田得雨肥。淵明誰送酒，殘菊遶牆飛。
鮫綃蟬翅薄，湘簟水紋流。雨送三金伏，風生一葉秋。檀欒疏影亂，菡萏遠香浮。飛蓋宜清夜，天高挂玉鈎。
日暮倦行役，解鞍初息肩。霧昏臨水寺，風勁欲霜天。蓼浦初聞鴈，人家半在船。思君正怊悵，黄葉正翩翩。
離謳方揭耳，別緒已凄然。草蔚湘纍浦，花殘蜀魄天。嶷山晴拂漢，啼竹冷澄煙。後夜思君意，空歌皓月篇。
已向南宗悟，尤於外學精。士林傳字法，僧國主詩盟。初地形容古，彌天語論清。因君支遁輩，徒擅養鷹名。
雙剎聳浮雲，層軒絕世塵。松溪千蓋雨，茶圃一旗春。夜梵龕燈暗，朝香篆火新。暫來猶永日，堪羨白蓮人。
草带全鋪翠，花房半墜紅。農家榆莢雨，江國鯉魚風。堤柳綿爭撲，山櫻火共烘。長安少年客，不信有衰翁。
孤枕秋宵永，山寒夢不成。殘燈背窗影，急雨带溪聲。未分山中老，空思日下名。區區如逆旅，此際若爲情。
休澣約過從，寧論隘與恭。溪光染醽淥，山色秀芙蓉。乍霽千絲雨，齊張萬蓋松。岫孤如欲遁，逕曲似相逢。共怏雲霞志，更尋麋鹿蹤。氅披吳國紵，杖拄蜀郊筇。奕布東西剎，鱗差遠近峰。禽喧五色聚，鐘迥六時樁。興廢雖留目，榮枯莫蕩胸。忽驚雷出地，未省雪經冬。陰谷鳴歸鶴，靈湫起應龍。跳梁窺果狖，縹緲入花蜂。磴滑并蘿躡，巖幽半蘚葑。竹間泉繚繞，煙外草蒙茸。民樂謳謠洽，春和氣象濃。吟多資雅興，望極動離悰。有語嫌雙燕，無虞羨大槦。歸來却回睇，暮霧已重重。
千里起歸思，翛然物外身。海山經處霧，梅嶺到時春。藥更開新楮，庭應長舊筠。年衰重方術，聊此送行人。
古硯蟾蜍滴，文屏薤葉書。世間多倚伏，休歎橐中虛。
祼獻遵彝典，時思展聖謨。猗那百世祀，孝愛萬邦孚。禮盛郊丘配，感因霜露濡。承祧光德劭，進冊報仁劬。想見先猷遠，恢弘介福俱。明靈欽至治，純嘏被歡呼。
函夏恢文治，禋燔講禮隆。物兼明德薦，天以至誠通。制度親祠盛，威儀陟配崇。戎容儼仙仗，霽色照郊宮。國典書昭事，神禧報屢豐。端闈宣大號，王澤浸無窮。
丕承三后績，盛烈古難陪。納諫書囊集，談經殿閣開。御弧圓月滿，宸翰舞鸞回。冠劍雖歸葬，英風萬祀恢。
四十載居尊，勤勞滌化源。精禋敦舜孝，至治布堯言。武尚包戈節，刑寬解網恩。遺弓初奉諱，雨淚徧乾坤。
世務常喧囂，物外有真賞。結友探勝槩，放情諧素想。韶山南國鎮，靈蹤傳自曩。雙闕倚天秀，一徑尋雲上。長江遠縈带，衆巒疑負襁。千里眇平視，萬形羅怪象。日影避崑崙，鼇頭冠方丈。青螺佛髻高，羣玉仙都敞。霞城晴煜爚，桃溪春浩蕩。仰攀霄漢近，俯瞰神魂怳。澗深溜如織，巖虛動成響。造化與真質，妙畫胡能倣。賤子生海隅，逢辰辱朝奬。靡成彝鼎勳，甘從丘壑往。驚禽戀故林，困驥畏羈鞅。茲遊得幽深，同懷樂清曠。世言帝有虞，朔南聲教廣。丹冥卜巡幸，翠華臨蒼莽。簫韶曾此奏，鐘石無遺像。但覺薰風存，翛然天籟爽。姬公著治典，歷代所遵仗。九野奠山川，萬靈通肸蠁。醫閭與吳嶽，半列戎夷壤。四時迎氣祠，猶煩禮官掌。況乃祝融區，羣物資含養。來儀威鳳居，樂育菁莪長。膚寸起成霖，崇高一方仰。躋之佐衡霍，無慙公侯享。
嶠南足暄候，秋葉不凋霜。孤根自北來，繡蘂忽葩張。嗟爾本國艷，秀色含天香。淑氣入春萼，園苑生輝光。豪家走鈿車，珠翠妍新妝。貴門陳廣宴，金碧開華堂。惟恐風雨至，不羞歌舞狂。意態占韶景，衆媚曷能妨。今茲植荒圃，空齋圍短牆。節物寒蟬後，林木野梅傍。胡爲吐奇卉，特此昧溫凉。祇知逢日暖，豈測非春陽。蜂蝶不爾採，壞欄啼夜螿。伊予久杜門，荆榛三徑荒。獨酌難成醉，徙倚徒徬徨。憐爾守常性，幽叢不改芳。
掩室昔宴居，冥心遺萬化。菡萏本無染，紛華共高謝。夜禪杉月落，晨齋庭鳥下。棟間雲氣浮，地面秋香詫。演法辭故棲，幽蹤賁寒野。蠟屐此同遊，願結宗雷社。
虛亭遲嘉客，登臨日相繼。松篁夏吹寒，煙霞暮江霽。高興山光遠，急影波聲細。區區榮利途，扁舟暫時憩。
佛性深如海，中邊見各異。道在有無間，語論皆兒戲。幾多名利僧，妄習諸家氣。貪嗔尚纏牽，生滅何由離。三世古今佛，豈離根本智。捨此覓菩提，誰證菩提位。吾師識自心，有爲皆委棄。冥坐不知年，了了忘言意。
十里松檜風，萬仞斗峭壁。陽崖雷自奔，陰壑雪猶積。勢爭衡霍雄，地控楚越扼。胡爲千載間，名未光圖籍。物乃因人彰，聞人於在昔。不逢巢許高，箕山亦頑碧。我今共遊覽，逍遥非俗格。劇論窮古今，玄談叩虛寂。攀蘿躡孤峰，和雲坐幽石。濯纓清泠泉，留爲不朽迹。
峭嶺盤遠郊，幽泉生石罅。沮洳成深潭，神龍隠其下。氣昏雲霧朝，光寒風雨夜。絕境鄰梵宮，餘波沃農稼。秋態月色澄，晴蛟虹影射。勢非蛟室卑，名將鳳池亞。存身此蟠蟄，得時扶造化。何當歲大旱，移湫救函夏。
曲江居嶺阨，楚越封疆間。異時置冶官，歲入不盈萬。將漕擇材能，招徠委成算。扇橐大野烘，鑿礦重崖斷。閩吳荆廣人，奔走通昏旦。千夫即山鑄，畢給未酬半。三監居江湄，僦輦日充羨。地官奏計最，遂爲天下冠。嘗聞卜大夫，名聲傳史漢。素履騁修程，逸足何由絆。
南州苦炎酷，薄宦淹翹雋。怡然賢者心，五稔若一瞬。歸程江海遥，永日風波進。屢經溪壑險，且樂帆檣順。忽傳郵驛音，雅什渾金振。披襟許見過，握蘭欣入覲。衡門久索居，黄陂渴餘潤。覯止君子容，玉光窺千仞。高談盡今古，不獨期廉藺。相逢勿惜醉，別去生蒙吝。
秦皇戍五嶺，茲爲楚越隘。尉佗去黄屋，舟車通海外。峭巘倚雲漢，推輪日傾害。賢哉張令君，鎸鑿濟行邁。地失千仞險，途開九野泰。安得時人心，盡夷陰險閡。
高城鎖夕靄，遠水浮秋空。此時行役心，展轉如飛蓬。路入淺沙斷，堪慟車轍窮。豈無舟楫利，枉道非所從。雖有泉石趣，暫到徒匆匆。兒啼不入門，敢辭身狥公。夢歸身未歸，薄宦真池龍。披衣復起坐，驚鴻鳴西風。
紅塵倦客遊，綵衣歸故山。凜凜朔風勁，携手江之干。江聲萬雷震，帆影孤鴻翻。修途南盡海，冰雪凄人肝。不但川陸險，所思在承顔。親膳足甘滑，家居富林泉。懷安實敗名，無爲樂丘園。好爵縻英賢，早奮沖天翰。
彭蠡古來險，湯湯貫侯衛。源長雲共浮，望極天無際。傳聞五月交，茲時一陰至。颶風生海隅，餘力千里曀。萬竅爭怒號，驚濤得狂勢。涌恐楚山拔，聲疑夏鼎沸。妖蜃吐濃烟，層臺誇壯麗。奔雷鳴大車，連鼓聲粗厲。豈誠陰陽爭，長憂天地閉。孤舟一葉輕，飄如斿在綴。所以泝沿人，未嘗貪既濟。逆猶上坂丸，順比飛鴻翅。直待浮雲收，乾坤廓然霽。湖光百里平，波色連天翠。然後榜蘭橈，以避蛟龍害。進退甘遲留，克保無祇悔。我願修身者，體此操舟態。動靜惟時幾，畏慎存纖芥。跬足雖平易，盡心防曖昧。長如履險時，終身不危殆。
解組趨宸闕，扁舟泛江練。健艣鴈齊鳴，輕帆雲一片。水闊煙難收，雨昏風易轉。曲浦逗留多，修程夢魂倦。舟子怯風波，終朝股交戰。預憂雷電驚，先喜虹蜺斷。安知農夫望，只顧行人便。愚儒有所思，自愧心如面。追惟亡異才，承恩得爲縣。盤錯非所長，耕桑當勉勸。十日愆一雨，災恐延農畔。靡愛幣與牲，羣望走之徧。山川未應誠，兼晨不敢飯。霈然得嘉澍，荷天如免譴。何以迅流間，遽逐庸夫變。江淮民荐饑，糟糠未充膳。粢盛苟無害，豈將風雨怨。玉燭長均調，寸進真君願。
有形天地分，設險山河壯。孤山鎮南服，峨峨楚之望。中立亡所倚，屹然怪其狀。石嵾入春空，翠柱搘秋浪。片時起雪痕，萬頃排霜杖。噫氣專呼吸，橫流以溟漲。行人多躁進，那解明得喪。不顧風濤險，半就江魚葬。挂席經其旁，往往乞靈貺。遂因孤獨名，塑立輕盈像。綽約姑射姿，夢魂巫峽想。如何方面祠，終古承其妄。五嶽視三公，降殺不過兩。不然爲子男，何以通祀享。四氣均分風，條融各有掌。避其狂怒勢，亦可利攸往。亭育天地心，憑險恣蕩漾。正直鬼神德，非名奚獨饗。不使悔吝侵，庶幾忠信仗。在人不在神，勿爲虛稽顙。
趨塵寒浦波，桂子秋空月。煙溼釣綸輕，雨濺苔磯滑。健鯉吞香鈎，錦文紅鱍鱍。將爲沸鼎遊，勢窮猶喣沫。搘頤閑悵望，江湖晴蕩漾。奮鬣就其深，族類能相忘。胡爲貪一餌，委身刀机上。寄言洗耳翁，逃名真可尚。
漢武好迂誕，江充專險賊。引對大臺宮，君臣自相得。世亂讒人勝，姦謀多造飾。元良天下本，掘蠱遭熒惑。春坊一動摇，前星冷無色。恐爲扶蘇誅，掘節儲君側。屈氂亡廟謀，轉戰同昏蝕。臣心無以明，野死不容息。千秋初奏疏，翩翩舉其直。一言能悟主，破怒成悽惻。歸來及望思，層臺起東域。徒步取卿相，分茅非舊德。因思壺關老，先此陳奇策。嘉言若時用，生歸當有益。徙薪不蒙賞，焦頭爲上客。漢道用人輕，取笑羞夷狄。
閶闔西風高，振錫吳門去。三江碧浸天，惟持一杯渡。敗葉梧桐秋，雲中永嘉樹。借問何言歸，親齒桑榆暮。再懷生育仁，聊爲馨潔具。聆師金石詞，鄭重加欽慕。陸梁原上獸，羣居先識母。嗷嗷林中烏，歛翼受子哺。云何蚩蚩輩，勝衣復能語。口腹徒自豐，骨肉如行路。師本談空人，浮雲無去住。未出輪回身，歸心應有悟。臨岐索贈言，愧乏雕章句。願達採詩官，當令不孝懼。
柴車走縣封，窮途秋耿耿。急雨带溪聲，殘燈背窗影。驅馳下士身，凄凉旅人景。山寒夢不成，愁多知夜永。
王氏席世寵，垂組馳朱輪。五侯同日拜，四塞黄霧昏。妖氣徒勃勃，爵王各終身。富貴若在天，禍淫真謬云。
森然桃李陰，當春皆手植。更求青青枝，要見歲寒色。
自慚閑索居，豈貪顔色盛。愛渠真不言，可以通三徑。
混元鼓橐四氣平，西商之氣爽且輕。望舒按轡出東海，孤輪斲冰碾太清。碧落坦夷輪不停，銀河浩蕩波無聲。千家萬家調管絃，唯恐遊氛翳至明。秋深夜永景澄霽，老兔不死穴青冥。世間榮謝易反掌，得意難與良辰并。我謫閑官歸故里，君承新渥來江城。相逢並座敘離闊，把酒共見圓蟾生。嫦娥耐閒不肯嫁，破鑑再合光熒熒。白露乍零羣動息，浮雲一開萬目傾。但知吟處罇前樂，勿問區區時世情。高人洗耳讓天下，下士紾臂爭杯羹。賢愚相遠九牛毛，寵辱去就何足驚。醉鄉無關好遊處，勞生萬慮徒營營。
幽房寂寞時，香散輕袿衣。可憐夜永不成寐，苦恨春殘猶未歸。歸來一見伸修眉，寶柱新聲逐調移。多少相思說不盡，淚滿玉壺著自知。
新命升鵷序，辦嚴辭浚都。去乘關吏傳，歸握戍兵符。雲闊逢鄉樹，風和見海桴。南枝羨君樂，遣我憶蓴鱸。
宴居瀟灑一齋寬，每到高談暮忍還。境勝自容巢燕託，時清誰顧卧龍閑。橋前水石紛華外，窗下琴書寂寞間。兼濟未成歸有地，羨君因此轉思山。
粉署仙郎守一麾，都門別岸柳依依。定知春雨隨車至，且喜秋風破浪歸。仁政便當聞虎渡，治聲猶在隔牛磯。儂今亦懇懷章請，假道尚應鱸正肥。
懿文通籍氣飄飄，二十年來困下僚。吾道本將忠許國，世途休歎老登朝。囊裝冷落堆青簡，衙署幽深枕畫橋。預想吳人蒙美化，海鷗桑雉共逍遥。
暗隨春力起冥冥，微物寧知造化情。律變慚逢冰雪解，風和應助羽毛輕。塞雲空闊歸猶遠，魚網稀疏意尚驚。不學鷹鸇因肉飽，背人颺去恣飛鳴。
一門三組序西雝，又見雙旌並訓農。三釜親庭交祿養，夾河子舍接鄰封。酒闌風雪催行色，吟際江山助筆鋒。我亦思親求郡紱，東湖南浦好過從。
年少登科今白頭，不才多病分歸休。深恩未報雲天施，弱質易驚蒲柳秋。進退無機常蹭蹬，窮通知命自夷猶。相逢莫問市朝事，綠水青山是勝遊。
嶺南卉木少珍奇，且喜逢春具數枝。百祿大來唯酒美，一年全盛是花時。芳心未吐蜂先到，秀色如凝露暗滋。猶倚欄干忍虛過，可能垂顧習家池。
狂傜數載擾湘東，多謝招降息戰攻。千里山川還漢界，萬人戈甲卷秋風。牛羊野放狼心伏，鷹犬閒眠兔穴空。不獨事寧論爵賞，須知全活有陰功。
久接賢規見準繩，還朝猶聽頌聲騰。安民慮遠疆封靜，富國材高帑藏增。野老賡歌除橫斂，侍臣交表薦殊能。嶺頭若著關官籍，可察孤清節似冰。
浮生萬慮日營營，同訪禪居耳目醒。尋勝已窮煙靄外，談空應有鬼神聽。松筠不變春長在，風雨無時地本靈。便擬搆菴來結社，莫嫌頻此扣巖扃。
六載心閑類死灰，豈期朝奬念麤材。鳳銜君命從天降，鵲喜郵音度嶺來。恩重乍驚三采綬，使專仍咏一枝梅。切磋甫得依賢檢，疾惡剛腸愈不回。
層樓幽趣稱登臨，望遠憑高豁素襟。棋酒等閒忘世慮，溪山最樂是家林。松聲带雨千峰外，潭影涵虛落照深。此景爲君珍賞甚，起余歸興欲抽簪。
素艷南方獨出羣，只應瓊樹是前身。自緣香極宜晨露，勿謂開遲怨晚春。欄檻故將賓榻近，丹青重整畫圖新。移根得地無華裔，從此飛觴不厭頻。
花期何事早追陪，鶑未遷喬燕未來。曲檻爲逢春日暖，香苞先逐曉風開。旋邀歌舞同儕樂，却歎光陰急景催。可惜韶妍莫虛擲，餘芳留待使車回。
常記臨岐把酒杯，芳心應得見歸來。不從去日丁寧約，已向東風取次開。清燕固難停燭待，雕鞍須是著鞭催。欄邊殘艷猶堪賞，莫使韶光過了回。
郡庭無事即仙家，野圃栽成紫筍茶。疏雨半晴回暖氣，輕雷初過得新芽。烘褫精謹松齋靜，採擷縈迂澗路斜。江水對煎萍彷彿，越甌新試雪交加。一槍試焙春尤早，三盞搜腸句更加。多謝彩牋貽雅貺，想資詩筆思無涯。
人生聚散苦難期，且喜清遊酒滿巵。秋徑却逢黄菊日，春風休惜落花時。仙翁有讖應須避，楚客多悲亦强爲。好景莫教容易過，醉吟何必遶疏籬。
初聞結駟訪幽齋，拂曙呼童掃綠苔。方愧蓬蒿開徑晚，已驚騶馭過江來。林間載酒情偏厚，門外回舟事可咍。交態于今易離合，感君敦舊重徘徊。
經濟諒周當世務，收藏敢祕老農書。相逢莫羨山居好，歸去蓬山有直廬。
賜戟銜恩出斗城，塞門迢遞草初青。新提司馬臨戎節，舊應衣烏近極星。叔子戍吳長緩带，單于歸漢已空庭。圯橋自得家傳策，不問人間太白經。
朱轓新命漢諸侯，地扼荆湘占上游。醽淥水聲侵古堞，祝融峰色入晴樓。晝垂三組鄉枌過，春擁雙旌嶽寺遊。番直星垣歸緩步，謫仙通籍著瀛洲。
早年援筆氣飄飄，尚屈區區補郡寮。苦掾去平三尺法，急賢期赴一封軺。舟衝柳市吟春晝，帆卷江風宿暮潮。及著萊衣過鄉梓，循陔多羨擷蘭苕。
天家頓網極詳延，果見鴻風頌得賢。庭拜外官聊試治，史分新策入編年。江淹賦筆雖傷別，郭泰歸舟只恐仙。南國勿思終計最，蓬丘番直即和鉛。
仙材封植九重深，苒苒何年別故林。曉色半籠青瑣闥，春光長在玉山岑。靜臨高閣飜清吹，坐見羈禽息密陰。休羨井梧能待鳳，凌霜堅守歲寒心。
芝函新命直仙蓬，又見岷山叱馭忠。玉佩曉班辭日下，水牛秋粟轉褒中。花時井邑蠶叢富，徼外人家棧道通。奇技刺文頻詔約，此行應更變民風。
嘗借芳園石友家，幽棲無復羨紛華。敞扉氣爽雲生棟，卷箔香微露泫花。桂向淮山分月魄，桃從秦洞得仙葩。別來追想清閑境，悔褫方中走棧車。
危坐空齋暝色低，三金才伏火將西。煙蒙細草流螢度，月上疏林倦鵲棲。荃葛野裳交羽扇，桔槔鄰圃響蔬畦。中宵爽氣奪炎熱，却笑班姬謾慘悽。
通守方忻再命新，東風疏雨拂行塵。封疆遠入魚鳬國，岐路正逢蠶市春。彭岫曉嵐迎畫隼，錦江晴綠照朱輪。歸期不待更書至，舊有清名在縉紳。
里閈俊遊心久降，越臺成政俗敦龐。香爐山下重爲縣，閶闔風高還渡江。且喜恩威長及物，莫嫌功業未經邦。公齋更近淵明宅，寄傲情應卧北窗。
數載關中聞美名，可憐隨調却西征。天臺晚帳含香別，棧閣秋霜叱馭行。杜曲尚逢樽酒樂，回溪應望白雲生。相期勉力宣新政，側耳民謠起少城。
墨詔殷勤擢俊賢，精求毗佐四方翰。封疆謹守盧奴塞，旌旆仍親上將壇。衰草带霜秋馬健，黄雲遮日暮城寒。燕南趙北邊之要，旅拒憑君一策安。
赤墀趨步近相陪，邸吏俄傳遠訃來。方冀君心辨忠義，豈知天意奪賢材。堪傷棣萼同時葬，空想銘旌此日回。謫宦無緣親漬酒，江邊長慟獨徘徊。
幸奉前規盡所懷，閒身吏隠裕春臺。山迴翠幌憑欄見，花簇紅房遶郭開。愛樹細民思美化，續貂孤迹愧非才。南河舊事依然在，禊飲杯盤恥盡罍。
十二山河壯東夏，黄扉當日建行臺。封陲自此赭衣盡，黌校于今絳帳開。負海遂成安堵俗，濟川元是代天才。耆明雖樂歸閒趣，睿睠巖廊徯再來。
澄清數路擁輕軒，列郡欽瞻已歷年。談劇乍欣傾蓋日，酒深因惜落花天。偶迴風鑒憐孤拙，能聚星文愧昔賢。明旦吏迎山驛去，不須容易到罇前。
雅集高談思豁然，齊山依約對疏煙。江城泛菊逢佳節，禁苑聞韶憶去年。久厭風波驚世路，且同樽酒醉凉天。今來古往情何異，弄水亭邊艤畫船。
天幸依仁守列藩，佳篇爲貺荷謙尊。固慙彝鼎無勳閥，且喜桑弧有子孫。豈比芳蘭庭下秀，預知苦李道傍繁。日臨庶獄虞陰譴，敢望高開納駟門。
五方殊俗古難并，千載猶存古越城。客聽潮雞迷早夜，人瞻颶母識陰晴。波濤洶湧天邊闊，犀象斕斒徼外生。太守不才當遠寄，惟憂南畝廢農耕。
山巔層搆與雲平，賢者新題叱馭名。爲要澄清歸治道，不辭艱險表忠誠。南枝初見梅林秀，九折遥思劍棧橫。若使當時嫌遠宦，海隅何得有歡聲。
南方舊說無燕鴈，歲序嚴凝亦暫來。天外每隨寒雨過，春前先逐暖風回。人稀弋射矰休避，俗厭魚餐網莫猜。況是弟兄封境接，登臨因此幾徘徊。
行盡章江庾水濱，南踰梅館陟嶙峋。城中紹祚千年聖，海外占風九譯人。嶠嶺古來稱絕徼，梯山從此識通津。輿琛輦賮無虛歲，徒說周朝白雉馴。
江城吏隠敞朱扉，旋築高臺望翠微。景對雲山詩筆健，政移風俗訟筩稀。那將塵慮干方寸，但覺仙蹤在四圍。花木陰森魚鳥樂，暫來猶擬便忘機。
萬堆頑碧聳嶢嶕，壅遏江流氣勢驕。鐵馬陣橫秋戰苦，水犀軍亂夜聲囂。呂梁謾記莊篇險，灧澦休誇蜀道遥。怒激波聲猶可避，中傷榮路不相饒。
小園斜日照殘芳，千里傷春意未忘。金谷已空新步障，馬嵬徒見舊香囊。鶑來似結啼鸞怨，蝶散應知夢雨狂。清賞又成經歲別，却歌團扇寄迴腸。
驅羸遠遠出嚴闉，雲搆祠宮絕世塵。伴鶴不知龜甲子，斸山多見藥君臣。雨昏仙穴丹砂井，雲映樓居玉洞人。只待策勳書竹帛，抽簪來此卜比鄰。
萬壑千巖鬭物華，搘筇閒訪道生涯。一壇星斗修真館，數里雲煙斸藥家。魚戲竹溪寒影碎，路穿松塢翠陰斜。桃源自有神仙宅，未信明河八月槎。
碧池深院斸莓苔，鼓吹山前共得來。高節最宜和雪看，虛心莫把夾桃栽。膚清似玉休移石，骨瘦成龍不待雷。若使菁莪逢此地，也應同喜育良材。
萬事皆從適意休，何須快馬騁長楸。高人鼓吹鳴蛙地，當世神仙笑躄樓。燕到捲簾如舊分，花開逢雨最閑愁。僧來更學嘗茶訣，白乳槍旗带露收。
聞說方平鎮往來，碧衣曾見立徘徊。中真久待茅君會，密信頻教鶴使催。玉斧祖風應共繼，瓊酥賓讌更誰陪。西山五色從茲得，脫略浮名薄似埃。
白衣遠遠到江樓，報道携壺助勝遊。醉眼便堪終日富，離腸先破一春愁。梅梢背嶺開猶晚，雪片當風舞未休。此景滿觴方得意，不須千釀敵封侯。
昔年曾泛馬當灣，團飯喚鴉篙楫間。今日江頭飛不下，應知人世足機關。
雪霜不到海山隅，隨分園蔬助醊餔。萬物無情乘暖長，秦皇何事枉坑儒。
早霜新菊謾葳蕤，寇過人家空酒巵。多謝使君憐病廢，免教寂寞倚東籬。
十載京華九日期，帝家園苑醉金巵。今朝郭外尋僧話，坐聽寒泉遶竹籬。
一局聊將萬境袪，非同得兔守枯株。北窗枕畔添奇物，却想淵明舊日無。
誰知坐隠妙通仙，國手那能得萬全。對面機關難測度，臨危一著謾爭先。
江上何人弔屈平，但聞風俗彩舟輕。空齋無事同兒戲，學繫朱絲辟五兵。
龍舟爭快楚江濱，弔屈誰知特愴神。家釀寄君須酩酊，古今嫌見獨醒人。
南方異産足珠珍，薏苡興讒不忍聞。一見知君清白節，篋中惟貯色絲文。
五方純色儼衣冠，應是山靈寄羽翰。多謝相逢殊俗眼，謫官猶作貴人看。
三徑荆榛盡力開，千株桃李手新栽。慇懃莫怪尋嘉樹，又喜春風過嶺來。
數年不侍御爐傍，夢斷千山隔帝鄉。今日見師堪下淚，御書開卷带天香。
幽景前賢恨到難，泉聲清淺出巖間。區區宦路重來此，塵世難逢特地閑。
醉吟曾共倚江樓，穠艷清香萬柄秋。蕩子再歸時已暮，暮鴻驚散水悠悠。
萬樹秋風一路蟬，渡頭重艤木蘭船。自慚蹙頞非奇骨，擬問清朝躍馬年。
感君千里遠相過，晤語經旬接粹和。上客杯盤祗炊黍，主人門巷正張羅。海山霧暗紅塵少，嶺路梅黄細雨多。日暮津亭送歸恨，唯知極目望烟波。
夜宴設邏臣拜洗，兩朝厥荷情感勤。微臣雅魯祝若統，聖壽鐵擺俱可忒。
空翠紛紛冷不流，風雲常是護靈湫。山神鞭起龍行雨，散作炎州六月秋。
古寺遠塵籠，乘閒訪此中。客心千里靜，僧語萬緣空。門暗松溪霧，樓間竹塢風。吟餘懶復去，山照夕陽紅。
巉巖絢爛倚雲隈，萬玉無香結作堆。不是虬龍眠鐵樹，原來假石作根荄。
野曠樹還亂，林深烟更微。天隨殘日盡，雲掣斷山飛。玉壘風烟闊，秦城草木腓。憑高無限事，今夜客霑衣。
暫離人世界，且至佛家鄉。
時人花卉眼，誰共歲寒看。
要知當日循良吏，留得松南墮淚碑。
弱柳奇花遞間栽，紅芳綠翠對時開。主人當日孤真賞，魂夢還應屢到來。
日將先聖詩書教，暫作文翁守鬰林。
爭利爭名日日新，滿城冠蓋九逵塵。一聲雞唱千門曉，誰是高眠無事人。
何事詩家稱翦裁，跨虛相繼有樓臺。水涵春碧雨初霽，山露曉青雲半開。寶塔禮終僧室靜，粉牆題罷使車回。此時欲結香蓮社，祇爲陶潜醉不來。
彤扉新授紫皇宣，品作蓬壺二等僊。今日訪師無限意，應憐憔悴勝當年。
梵剎仙都顯煥存，心心惟紹法王孫。俗流不信空空理，將謂長生別有門。
顛倒儒冠二十春，歸來重喜訪僧鄰。千奔萬競無窮竭，老竹枯松特地新。
被布羹藜三十春，苦空存性已通真。我來試問孤高士，翻媿區區名利身。
東臺乃主人，吾身同過客。
晴溪幾曲度澄灣，朝涉龍巖晚雉山。林叟野僧休笑我，平生所得是官閑。
江瀾洄洑囓山根，山裂巖開石室存。溺鬼夜呼千嶂黑，蟄龍晨起一川渾。金沙試决通泉脈，翠壁閑題破蘚痕。三伏幾人逃畏暑，豈惟河朔有清尊。
碧崖石室俯清漣，蟠蟄靈虬不記年。委蛻去爲天下雨，抱珠歸作洞中眠。照開霧脚澄溪月，滴破雲根暗穴泉。負郭勝遊雖信美，桑間留愛我無緣。
吏局區區得暇難，倚崖高閣暫登攀。羣峰半出重林外，小艇橫浮一水間。霜葉信風隨鳥逝，晚雲沉石伴僧閑。夕陽欲下猶迴戀，更鼓清琴數弄還。
溪干艤棹訪巖扉，危磴攀緣不欲歸。垂乳滴聲當佛座，宿雲留潤在僧衣。聊開禊席臨流水，閑擲文竿到落暉。旅宦天涯甘寂寞，送春無意惜芳菲。
自笑無錢對菊花，天寒欲冷慢令賒。桄榔葉暗臨江圃，茉莉香來釀酒家。月霧空濛螢照水，霜風蕭瑟鷺眠沙。歸尋獨秀山前路，城角參橫斗柄斜。
營邱水墨師，不識桂林山。半世閱渠畫，今始陋堅頑。嶺邊千奇峰，濃紺梳雲鬢。肩輿兀醉夢，所窺纔一斑。偶投雉巖宿，洞穴窮孱顔。旁通赤明天，南極地所寰。更登雲外頂，下視江灣灣。羣仙無我笑，畏汝碧玉環。我久墮塵網，歲晚嗟良難。往來等幻化，南北俱鄉關。却憐雪花兒，三生此山閒。願力不汝無，永悟無所還。
灕江開遍四時花，遊覽都忘屐齒賒。風景雖宜秋向老，關山無奈客思家。漏傳樓上三通鼓，水落灘頭幾尺沙。京國未歸鄉信斷，陣鴻何處貼雲斜。
仁帥安全蜀，祥葩育至和。地寒開既晚，春曙力終多。翠幕遮蜂蝶，朱闌隔綺羅。殷懃憑驛使，光景易蹉跎。
諫草焚來應見史，橐金散盡只留書。
四年軍法表巴邛，歸騎俄乘紫漢風。家緒舊傳三棨貴，將材元藴萬人雄。錦城離思雲容斂，山國行章旆影紅。到日定知新渥重，主寮今是黑頭公。
千里熙醇政，靈岩喜訪尋。登臨雲擁座，穿徑筍成林。樂逐天風遠，塵隨宿霧沈。綺羅紅作隊，冠蓋綠交陰。下顧關河小，寒知洞壑深。松枯存舊節，花老見初心。旌棨嵐光潤，罇罍野氣侵。朋游敦雅契，吏隠共知音。□愧翁歸拙，難攀子厚吟。城樓傳晚角，綺陌騎駸駸。
死易程嬰豈不知，十年後死不爲非。文辭未便改秦館，敲朴徒能抱御衣。無志何須悲廟黍，得仁便不食山薇。儒冠有愧一廝養，何忍葵心對落暉。
西出州城五里餘，大雲仙洞最清虛。近來選得禪師住，是處精藍盡不如。
拍天煙浪接滄溟，識盡歸舟是此亭。風遞秋香來橘社，水資春味驗茶經。捲簾江樹差差綠，入坐湖山隠隠青。魯望幽居在何處，白鷗無主滿閑汀。
不是無心繼祖燈，道慚未厠嶺南能。三更月下離巖竇，眷眷無言戀碧層。
詔到禪關日，願言高古今。幾生傳佛法，方得契君心。結坐觀宗社，恩容返道林。立身名了也，何處更追尋。
何時歸到望仙鄉，故舊相迎興味長。六月海風吹溽暑，瓜田白酒稔清香。
蔚陽山下祖塋居，巍嶺崇高畫不如。離亂不堪回首顧，春秋誰爲掃墳廬。
積年祖宅隠黄山，門外槐根出地盤。幼子孤遺音信斷，常時思憶倍辛酸。
天監下民，亂靡有定。甚武且仁，祚厥真聖。仁實懷徠，武以執競。匪虔匪劉，拯我大命。
自昔外禪，曰經曰營。令以挾制，政以陰傾。帝初治兵，志勤于征。奄受神器，匪謀而成。
淮潞弗虔，卒汙叛迹。戎輅戒嚴，皇威有赫。彼寇詿民，吾勇其百。殄厥渠魁，貸其反側。
帝朝法宮，左右宗公。忮夫悍士，以雍以容。爾居爾室，爾工爾農。既息既養，惟天子功。
主用西師，岷梁弗賓。匪曰負固，實交晉人。予訓予誓，合我將臣。正厥有罪，無庸傷民。
矯矯虎士，載摧其壁。于嗟孟侯，亦果其策。迎師而降，靡抗鋒鏑。豈獨身謀，完是宗國。
蜀都既平，將臣失律。此衆悍驕，彼民危慄。當塗叫呶，合萬爲一。匪懷則威，帝心是恤。
帝曰將臣，予嘉乃庸。廢命毒民，爾弗有終。邦典用疑，惟罪惟功。靡殛而削，協于厥中。
帝曰孟侯，受封于楚。淑旂琱戈，備物異數。俾爾族姻，及乃文武。服在王庭，靡不有序。
蜀民呼歌，天子威靈。保我者封，暴我者刑。匪功是私，匪弱是陵。天子惠民，疇敢不承。
耆武定功，時惟二方。淮服其乂，海南遂荒。孰孱而盭，孰暴而猖。自底不譓，乃終滅亡。
帝戒二俘，同即爾誅。予惟民無辜，休息是圖。時其輯矣，寧威獨夫。
帝嗟汙邦，久罹于兵。或暴下以征，或敷虐以刑。予命中典，協于圖經。民服德音，室家以寧。
帝懷永圖，治古是憲。四方守臣，惟屏惟翰。在昔艱難，弗惠訓典。跨都連城，高牙以建。有土有民，肆乃征繕。以息以容，終焉叛渙。凡今帥臣，狃厥聞見。匪革亂原，曷清多難。
帝告庶邦，式是典彝。元侯顯父，戚臣宗支。正乃封圻，予一人是毗。凡曰附城，罔爾俾之。畜兵厚賦，靡爾得私。毋凶而國，作福作威。天子有命，疇敢不祗。子孫承承，唯萬世規。
冀州之疆，粵惟大鹵。俗忮而專，地扼而固。協比幽都，蕩摇邊圉。三垂既夷，兇威弗沮。帝御六師，百萬貔虎。剪其附庸，至于城下。鋒鏑始交，梯衝如舞。蠢爾孱王，請附降虜。我士奮揚，願究吾武。皇帝曰吁，念彼黎庶。匪鯨匪鯢，復爲王土。
晉郊既平，九區以寧。陳功太廟，告假威靈。在昔武王，于商觀兵。維我藝祖，亦勤于征。匪貸晉罪，俟厥貫盈。聖作聖繼，巍巍相承。皇矣二后，功莫與京。
帝籍于郊，典儀具陳。務農以訓，供祀以勤。祀在于誠，匪勤于人。訓農以實，匪訓以文。帝謹二物，乃躬乃親。公侯卿士，暨厥庶民。千甸有制，飭哉惟寅。
帝賚高年，式宴且喜。種種黄髮，族立而議。我生艱難，暴亂以繼。耳狃金鼓，目狎戎器。皇其我圖，親講農事。有子有孫，力田孝悌。鼓舞至仁，薰焉如醉。
帝咨庶工，疇其輔予。俊乂以登，厥勞乃圖。匪忘舊勳，非賢勿俞。巍巍衮台，盛德以居。
任賢伊何，昌言是庸。勉告爾猷，罔恤迺躬。豈無狷辭，怫于予衷。予不爾疵，爾無面從。
始時從官，戎容揚揚。今帝左右，儒冠煌煌。朝廷以尊，文物典章。得人之盛，奕世重光。
帝制萬邦，罔有弗賓。蠻夷戎狄，羈而勿臣。威格三方，稽顙獻珍。單于革心，願交使人。
帝謀公卿，列侯庶校。咸曰彼心，暴戾陰狡。既擾我疆，復利吾寶。無若勵兵，襲其還道。
皇曰有衆，予實念茲。戰無必勝，矧其歸師。借曰大獲，疇能盡之。益俾餘醜，毒吾朔陲。乃愈其盟，北州以綏。
在漢世宗，抗威北戎。暴農算商，經用弗充。中土震騷，漢南始空。降及後世，猶稱厥功。
於穆聖考，德無與偕。匪勤于兵，北人遂來。逮是三紀，遠俗以懷。生民休息，嗚呼仁哉。
皇底其治，欽哉惟刑。在疑而宥，罔察爲明。愛怒弗肆，孰爲重輕。毋一弗辜，惟典之平。
前世理官，倚法以刻。匪彼爲仇，蓋曰任職。今之蔽獄，務正其辟。鑒于前人，繄我仁德。
皇德在仁，寖而成風。公侯卿士，靡不率從。麛卵萌生，咸保厥終。不鄙不夭，樂哉融融。
噫！太平無象兮世烏得而知，維盛德可迹兮其封祀之儀。東岱宗兮西汾脽，禮上帝兮賓地祇。皇有征兮吾民以嬉，皇有祈兮吾民是私。天敷佑兮俾皇之釐，永世億寧兮無疆之基。
伊昔相逢日，于今二十年。師隨安樂住，我豈利名牽。自笑真徒爾，何如養浩然。西門女几路，未得賦歸田。
隋氏一宇內，三將皆勇夫。賀公活以累，楊素死有誅。賢哉韓柱國，身與功名俱。廟食垂後世，祀典誠有諸。荒忽臨終言，遂此惑庸愚。
去年使旆西征日，一見稱君膽氣豪。始信推心待國士，能令視死如鴻毛。從來投筆輕文吏，自此橫尸貴爾曹。槐里今朝逢輤旐，依然舊館一長號。
雨漲灘頭沙已空，一帆西上快清風。誰知去郡遲遲意，猶逐淮波日夜東。
已成沈約難并恨，且奉陶公有限盃。感事傷春多少意，星星漸入鬢中來。
千里觀風使節來，百城舒慘繫行臺。威嚴少霽猶知幸，誰信芳罇鎮日開。
神驥渴死追無蹤，離婁眩目迷虛空。九衢懽游尚故處，一日忽在終南峰。附勢趨權徒擾擾，生歌死哭何匆匆。人間萬事既能了，莫教聲譽過關東。
我愛東南郡，恩容守會稽。府當秦望北，園枕卧龍西。水爲流觴引，亭因正俗題。松篁清有韵，桃李密成蹊。一沼開方鑑，雙橋亙采霓。曉波平漾漾，春草碧萋萋。城上興崇構，林端露半梯。登疑青漢近，坐與白雲齊。山色回頭是，湖光照眼迷。笙歌隨分有，樽斝逐歡携。月夜宜飛蓋，花時醉似泥。蓬萊風景異，此地好長棲。
欽聞宥密綴榮班，西顧分憂輟鉅賢。乍領蜀都新印綬，應懷越國舊風烟。流觴雅趣人多羨，正俗佳名世永傳。聖主倚毗閒未得，重來遊賞是何年。
始生巖谷畔，早有月中香。
林下人歸少，君歸不待年。能令兩蜀士，歎甚二疏賢。
雲臺勝景壓蒼溪，東漢遺名冠蜀西。
藍挼水谷與秋輝，疑作危稜磴翠微。向晚山僧苦留我，層層寒牖亂雲歸。
二相南行至道初，記名留詠在精廬。甘泉不洗天崖恨，留與行人鑒覆車。
雖慙涔勺赴滄溟，仰訴丹衷不爲名。寅分星辰將降禍，兌方疆宇即交兵。春秋大義惟觀釁，王者雄師但有征。救得燕民歸舊主，免于戎膚自稱兄。
南鄰北舍牡丹開，年少尋芳日幾回。惟有君家老柏樹，春風來似不曾來。
鑿石誅茅四十年，稜層寶構出諸天。更逢地勝驚遊客，不負身披壞衲田。別郡坐看雲散後，平湖下壓鳥飛前。還知老令忘歸否，爲惜難移近縣廛。
東城桃李春，結客玩珍蘤。試過辟疆園，兼屈中郎屣。筠苞煙蔽虧，柳带風眠起。岸幘藉芳艿，銜杯嗅新蕊。留連魚鳥適，放曠山林喜。意賞殊未闌，更作櫻厨擬。
滑守如今是世官，阿戎出守自金鑾。郡人莫訝留題別，孫息期同住此看。
弄楯牽車挽鼓催，不知門外倒戈迴。荒墳斷隴纔三尺，猶認房陵半仗來。
峴山如闖襄廬南，鉅平躋賞留愛談。官邪俗淪祭不屋，君來懷古茵憑慚。孤峰嶔嶇漢之曲，雲梁月臯萬螺矗。輕裘四眺風物佳，賓客文章歡意促。酒酣嘅涕邀靈期，金碑揭然民哭遺。斧薪弗翦召棠樹，簫鼓相傳欒社祠。使君籍在華光省，秩廢諏新剡章請。篆楹舄采神宴娭，比故鑱堅詩播永。我嘗學史稱君伐，又感先賢祀無歇。德名信與蒼崖俱，曠貴紛紛煨壤滅。
多羅四十年，偶未識摩氈。近有王宣政，時時與紙錢。
纔及春羔鼎祚移。
王貌閑知鶴，黄吟苦似猿。
三后威靈遠，層巒棟宇興。衣冠漢原廟，歌舞魏西陵。日月融光盛，山河王氣增。叢楹琢文石，連網絡朱繩。碧瓦寒鋪玉，重欄瑩鏤冰。粹儀神霧擁，法衮繡龍升。星斗羅容衛，軒墀侍股肱。宸蹤耀璇牓，瑞羽集觚稜。閟殿深珠箔，雕垣界綺縢。笙從緱嶺咽，雲傍帝鄉凝。龜組恭來詣，貂璫肅奉承。欲知歸厚意，孝德自烝烝。
侯服齊三輔，天臺聳百僚。新章刻銅虎，舊德冠金貂。已作歌襦化，方期執玉朝。雙鞬辭洛宅，千騎向河橋。鼓角春城暮，鶑花故苑遥。瓜亭猶接軫，棠茇自敷條。夾道都人擁，迎風駟牡驕。莫隨文學乘，空望旆旌飄。
脩禊洛之濱，湍流得素鱗。多慙折腰吏，來作食魚人。水髮黏篙綠，溪毛映渚春。風沙暫時遠，紫線憶江蓴。
一百五將近，千門煙火微。閑過少傅宅，喜見老萊衣。晚雨竹間霽，春禽花上飛。禪庭清溜滿，幽興自忘歸。
遥愛夏景佳，行行清興屬。安知轉迴溪，始覺來平谷。古殿藏竹間，香菴遍巖曲。雲霞弄霽暉，草樹含新綠。時鳥自綿蠻，山花競紛縟。莫言歸路賒，明月還相續。
夫君康樂裔，顧我子真派。湛然懷清機，越爾尋虛界。暫來香園中，共憩寒松大。先生醉復吟，長老言不壞。信與賞心符，寧同俗士愛。杖屨恣遊遨，池塘仍感槩。焚香露蓮泣，聞磬霜鷗邁。青板今已空，濁醪誰許載。軟草當熊絪，低篁挂纓带。不覺月明歸，候門僮僕怪。
我庭有素雞，翎羽白如脂。日所慮狂犬，未嘗憂孽貍。暝棲向簷隙，朝啄循階基。每先烏鳥鳴，不失風雨時。雖吾囷廩薄，尚汝稻粱遺。昨宵天氣黑，陰物恣所窺。潛來銜搏去，但覺聲音悲。開門俾馳救，已過牆東陲。呵叱不敢食，奪然留在茲。湧血被其頸，嗋呷氣甚危。皓臆變丹赤，霜翅兩離披。憫心欲之活，碎腦安能治。委瘞從爾命，孰忍薑桂爲。猶看零落毛，蕩漾隨風吹。念始託茲地，蒙幸信可知。充庖豈云患，度日無苦饑。如何遇兇獸，毒汝曾不疑。斯事義雖小，得以深理推。鄧生賜山鑄，未免終餒而。人道尚乃爾，愴焉聊俛眉。
伊人利營構，思欲新其居。匠築經舊址，簷楹礙高樗。且云忍不伐，何以成吾廬。人言此樹古，百怪所憑依。獨秉一定議，自將羣俗違。乃俾執柯者，丁丁霜刃揮。殲殞條百尺，橫朴株數圍。從茲朝夕間，不聞鳥雀喧。既能考子室，而復高其門。周也昔騁辯，得以不材論。工今誠匪度，敬害安可存。舟檝且非藉，薪爨聊用燔。莫比溝中斷，區區望犧樽。
金行氣已勁，霜實繁林梢。尺素走下隸，一奩來遠郊。中黄比玉質，外刺同芡苞。野人寒齋會，山爐夜火炮。梨慚小兒嗜，茗憶麤官拋。此焉真可貺，遽爾及衡茅。
董生方好雅，茲日爲掃扉。森爾延嘉賓，歡然去塵機。有客振雙袂，敢言陽春暉。聊停玉麈尾，爲歌金縷衣。古辭何稠疊，無乃惜芳菲。三閭不餔糟，二子自採薇。雖留千載清，未免當時饑。吾愛曹公詩，古來不敢非。人生若朝露，捨醉當何歸。四座驚此語，未厭翠觴飛。胡能後天地，何可恃輕肥。沉酣且長詠，白首空歔欷。
片雨過青天，山雲歸絕嶺。林際隠微虹，溪中落行影。還看隴首飛，復愛山間靜。
寒松偃澗濱，弱蔓垂纓綠。波縈翠带長，水濺低花馥。終日採蘋人，攀條映巖曲。
鬰鬰長條抽，林間翠堪翦。背嶺山氣濃，幽人趣不淺。
曉風鳴大澤，春雪下長河。沙草緣堤沒，楊花拂水多。驚鷗不知遠，候雁幾聞過。欲問耶溪轉，今朝奈興何。
昨夜春雷作，荷鋤理南陂。杏花將及候，農事不可遲。蠶女亦自念，牧童仍我隨。田中逢老父，荷杖獨熙熙。
草木遶籬盛，田園向郭斜。去鋤南山豆，歸灌東園瓜。白水照茅屋，清風生稻花。前陂日已晚，聒聒競鳴蛙。
荒村人自樂，頗足平生心。朝飯露葵熟，夜舂雲谷深。採山持野斧，射鳥入煙林。誰見秋成事，愁蟬復怨碪。
今朝田事畢，野老立門前。拊頸望飛鳥，負暄話餘年。自從備丁壯，及此常苦煎。卒歲豈堪念，鶉衣著更穿。
方爲郡邑吏，日與故人違。極目千山碧，馳心一鳥飛。岸傍村杳杳，波上雪霏霏。欲寄洛陽信，泝流行客稀。
昔是波底沙，今爲陌上塵。曾聞清泠混金屑，誰謂飄揚逐路人。悠悠萬物難自保，朝看穠華暮衰老。須知鉛黛不足論，何必芳心競春草。草有再三榮，顔無一定好。曩恩寧重持，徒能亂懷抱。
落日川上好，徘徊弄孤舟。鳴桹進山口，清唱發渡頭。淺瀨不可泝，停橈信中流。山樽對蒼翠，溪鳥自沉浮。濯足破嵐影，采菱臨芳洲。千龕晚煙寂，雙壁紅樹秋。細細石澗泉，摇摇波際樓。澄潭若瀉鑑，萬象已盈眸。康樂足清尚，惠連仍此遊。摘景固無遺，揮筆曾未休。醉來同淵明，興盡殊子猷。歸傍漁梁靜，行看夜火幽。露華初滴滴，夜吹何颼颼。不犯嚴城漏，誰言憐近丘。
碧池新雨後，清興一何賒。有客過顔巷，無貧似阮家。白醪聊泛蟻，黄菊未開花。既至休辭醉，君其奈歲華。
窗燈光更迥，宿霧晦層簷。寒氣微生席，輕風欲度簾。濕螢依草沒，暗溜想池添。況值相如渴，無嫌魯酒甜。
開國勳庸大，重城邸第寬。枯楊映樓角，蔓草被牆端。不見分香妾，空餘鬭鴨闌。誰來悲孔雀，金翠羽毛殘。
還邀二三子，共到鑿龍遊。陰壑泉初動，春巖氣欲浮。竹藏深崦寺，人渡晚川舟。始覺山風急，歸鞍不自留。
東府尊儒日，中州進學初。牲牢奠商後，典籍講秦餘。大法存無外，羣英樂自如。時慙遊聖末，來駕折轅車。
柔條初變綠，春野忽飛霜。田婦搔蓬首，冰蠶絕繭腸。名翬依麥雊，戴勝繞枝翔。不見羅敷騎，金鈎自挂牆。
稂莠日已長，怱怱芟薙初。來時露霑屩，歸去月侵鋤。一腹餒猶甚，百骸勤有餘。吾無力耕苦，謬讀古人書。
露柘林初靜，煙梯不復收。春蠶吐絲足，工女忌寒休。翠薄時方獻，清泉緒未抽。閨中能自巧，繡作玉釵頭。
竹映紅蕖水榭開，門閑乳雀下青苔。伊人何戀五斗粟，不作淵明歸去來。
雖作湘竹紋，還非楚筠質。化龍徒有期，待鳳曾無實。本與凡草俱，偶親君子室。
陻廢不知年，石欄蒼蘚澀。渴心空自煩，長綆曾誰汲。無復語滄波，坎蛙奚所及。
山寺碧溪頭，幽人綠巖畔。夜火竹聲乾，春甌茗花亂。茲無雅趣兼，薪桂煩燃爨。
王子居玉京，故山空寂寞。猶聞遡月笙，尚想賓天鶴。翠柏深古壇，丹霞留迥壑。芝庭誰款扉，旌旗穿林薄。
紅旌過翠岑，林際瞻蓮宇。門對幾千巖，花開第一祖。禪庭松色寒，石室苔痕古。寂寂不逢人，空簷燕方乳。
靈祠古殿深，少室羣峯碧。行雨欲隨車，望巖非化石。常聞蘭氣蒸，誰奠椒香液。寄謝洛川妃，淩波定何益。
車馬雲外來，衣霑半山雨。弭節扣真居，捫蘿笑塵矩。迴溪響石叢，靈茹抽巖塢。玉檻刻年華，應無愧前古。
杳藹隨龍節，縈紆歷寶山。瑠璃開浄界，薜荔啟禪關。煮茗石泉上，清吟雲壑間。峯端生片雨，稍促畫輪還。
曠哉嵩室陽，神怪所棲宅。蒼石不知年，靈熊去無迹。煙巖想桂宮，苔壁疑椒掖。不學舜娥悲，瀟湘竹枝碧。
險絕稱漢關，晨躋瞻一室。盤紆石路回，迤邐雲峰出。古壁挂青蒼，天風起蕭瑟。洛城西首時，望望平煙密。
紺宇迎凉日，方床御綌衣。清談停玉麈，雅曲弄金徽。高樹秋聲早，長廊暑氣微。不須河朔飲，煮茗自忘歸。
雉節居杜陵，南山常在目。今茲羨行遊，因以謝巖谷。環錫恣探勝，椶綦方踐陸。五門嵐翠橫，八水秋陰覆。雲峰多隠見，林嶺乍回復。若見採芝人，余非戀微祿。
籍籍名方遠，人知第一流。翻同貴公子，來事外諸侯。地險長河急，天高畫角秋。仲宣應自樂，寧復賦登樓。
我昔在桐鄉，伊人頗欣戴。今來佐洛南，事事爲時背。自愧居下流，無能謝前輩。固乏橫草功，當蒙及瓜代。且遺牒訴還，何用吏民愛。洗眼看舊書，怡然忘宇內。
雨後秋氣早，凉歸室廬清。既摧蚊蠅勢，任壯蛩蟬聲。石榴墜枝熟，蒼蘚緣階生。閉門且高卧，畏向泥涂行。
長憶江海間，龍鳴向寒水。藹藹蒼渚空，悠悠白雲起。是時在漁舟，放溜看未已。今來居洛陽，埃壒生蹄軌。羨君茲日心，怊悵聊徙倚。
秋野已澄曠，偶來幽興多。茨居隔寒水，柴戶蔭喬柯。看竹曾留鳳，携朋不爲鵝。人歸碧苔徑，應識履痕過。
灼灼有芳豔，本生江漢濱。臨風輕笑久，隔浦淡粧新。白鷺煙中客，紅蕖水上鄰。無香結珠穗，秋露浥羅巾。
積石導淵源，沄沄瀉崑閬。龍門自吞險，鯨海終涵量。怒洑生萬渦，驚流非一狀。淺深殊可測，激射無時壯。常苦事隄防，何曾息波浪。川氣迷遠山，沙痕落秋漲。槎沫夜浮光，舟人朝發唱。洪梁畫鷁連，古戍蒼崖向。浴鳥不知清，夕陽空在望。誰當大雪天，走馬堅冰上。
昨夜雪霏霏，梁山吟未歸。關河誰道遠，鴻雁自相依。落日人煙少，寒雲驛路微。共將彭澤酒，稱壽向庭闈。
自我河橋來，清話殊未已。亟言閱通疇，晨駕遂遵彼。尺書忽見遺，經由皆可紀。草草始辭家，怱怱渡河水。前村客心速，入暮陰風起。脩路隘且長，疲驂未能止。茅居聒夜舂，寒犬吠墟里。明發西北行，崗巒踰迤邐。叢蓁但蒙密，未見山中美。谷開逢邑閭，豈謂連都鄙。冠带一二同，麏麋左右比。問子奚所之，俛眉聊啟齒。瞥往登天壇，煙雲隨步趾。傍臨日觀低，却望嵩丘邇。屑屑視塵埃，紛紛若螻蟻。便有林壑心，期將榮宦委。我昔愛青蒼，無時常徙倚。今朝羨君遊，勝事空聳企。徒嗟黄綬身，莫接青霞軌。安得憑羽翰，幽懷寄如此。
欲向蕭關外，窮陰雪暗沙。磧寒鴻雁少，冰合水泉賒。自有從軍樂，應無去國嗟。春風曾不到，吹角寄梅花。
應幕向豳郊，晨裝辭郟鄏。長亭欲少留，飛鵠初成曲。魯酒上離顔，行塵生驥足。悠悠關戍遥，黤黤煙雲屬。塞邑多苦寒，國風遺舊俗。寄音文醼餘，莫待霜條綠。
薦牘交車府，恩書下建章。輕軒辭瑞翟，危弁學神羊。祖酌方滋桂，行威欲犯霜。鳳毛仍襲慶，雞舌更含香。氣鬰翔龍闕，風清振鷺行。今朝洛民思，東陌盛壺漿。
岸幘清凉地，翛然樂未窮。竹陰過晚雨，林表見殘虹。花影平波上，經聲小塢東。還思醉吟者，寧與此時同。
似畏羣芳妬，先春發故林。曾無鶑蝶戀，空被雪霜侵。不道東風遠，應悲上苑深。南枝已零落，羌笛寄餘音。
青郊誰駐馬，謝客思池塘。野水微波綠，江梅嫩蘂黄。初從奠風雨，遂此樂壺觴。已愛幽禽語，園林即日芳。
因歸話茯苓，久著桐君籍。成形得人物，具體存標格。神岳畜粹和，寒松化膏液。外凝石稜紫，內藴瓊腴白。千載忽旦暮，一朝成琥珀。既瑩毫芒分，不與蚊蚋隔。拾芥曾未難，爲器期增飾。至珍行處稀，美價定多益。
不待春風徧，煙林獨早開。淺紅欺醉粉，肯信有江梅。
過聞聯騎出，登覽思踰清。曉漲林煙重，春歸野水平。始看僊杏發，已愛裌衣輕。誰見吟餘處，殘陽上古城。
洛水橋邊春已迴，柳條葱蒨眼初開。無人拾翠過幽渚，有客尋芳上古臺。林邃珍禽時一囀，酒酣紅日未西頹。知君最是憐風物，更約偷閑取次來。
去年君到見春遲，今日尋芳是夙期。祇道朱櫻纔弄蘂，及來幽圃已殘枝。飄英尚有遊蜂戀，著子唯應谷鳥知。把酒聊能慰餘景，乘歡不厭夕陽時。
馬上逢丹杏，芳條拂眼過。可憐荒徑少，不道故園多。豔萼黏紅蠟，僊葩縐薄羅。客心知易感，路遠奈愁何。
興盡夕陽天，言歸躍杏韉。新陰六街樹，遠目萬家煙。歌咽樓千尺，吟餘月一弦。花間有遊妓，醉去墮金鈿。
幽深有佳趣，曾不減林泉。衆綠經新雨，殘紅墮夕煙。栽萱北堂近，夢草故池連。乘月時來往，清歌思浩然。
藻棟起霄間，芳條俯可攀。晚雲談次改，高鳥坐中還。日映城邊樹，虹明雨外山。唯應謝池月，來照衮衣閑。
有客乘新霽，雲林共扣扃。輕舟過下渡，遠水漲前汀。原隰含幽藹，岑嵐入杳冥。誰知得深趣，履齒石苔青。
放溜下平波，舟移不知遠。稍迴溪口風，恣愛雲中巘。水鳥靜相依，蘆洲藹將晚。歸路莫言賒，何妨乘月返。
風枝不動月光午，况是高臺過新雨。吳客方思千里歸，不負洛陽塵與土。到時水落鱖鱸肥，香稻初炊鱠紅縷。休言羊酪敵蓴羹，我亦長吟念東楚。平胡馬嘶誰可留，去去相望富春渚。
疇昔人歸老，於茲望白雲。門高知後慶，賓至誦先芬。草樹中園秀，衣冠舊里聞。寧同江令宅，寂寞向淮濆。
何言避徂暑，清宴水軒閑。竹氣陰池鳳，雲峰照衮山。玳簪方映座，綵服亦承顔。樂奏寒波上，杯香綠芰間。瓜浮五色爛，簾捲半鈎彎。今日賓裾盛，袁劉豈足攀。
藹藹神僊尉，西風躍馬歸。離羣賦黄鵠，拜慶著斑衣。雨氣連關黑，槐花上路飛。同爲洛陽客，今日故人稀。
翻然思何苦，昨夜秋風高。良友念將別，幅巾邀此遨。
清梵隔寒流，亂蟬鳴古樹。誰知林下遊，復得盃中趣。
池上暑風收，竹間秋氣早。回塘莫苦留，已變王孫草。
未墜高梧葉，初生玉井凉。愁心異潘岳，獨自向河陽。
不減阮家會，所嗟當北歸。厭厭敢辭醉，明發此歡非。
夜色際陰霾，燈青謝客齋。梧桐生靜思，絡緯動秋懷。小酌寧辭醉，清言不厭諧。誰憐何水部，吟苦怨空階。
已過蕭蕭雨，猶成黯黯陰。登臨潘岳思，憀慄楚臣心。遠吹鳴高樹，低雲冒晚岑。久爲關外客，不忍聽疎砧。
荷鍤冒秋霖，怱怱移翠竹。欲分溪上陰，聊助池邊綠。中散林未開，子猷心已足。青青謝栽培，豈愧凡草木。
楚相拔葵後，蕭條三畝餘。煙畦偶連軫，蕙圃得增墟。便欲開春沼，何妨薙野蔬。始添臺榭美，况近子雲居。
漁陽三疊音隆隆，紅蕖亂坼當秋風。披香擁霧出妖嫮，嫵眉壯髮翩驚鴻。鏘鏘雜珮離芳渚，珠帽紅靴振金縷。相迎垂手勢如傾，障袂倚歌詞欲吐。最憐應節乍低昂，便轉疾徐皆可覩。飄揚初認雪迴風，躑躅還看繭縈緒。小小寧聞怨曲長，盈盈自解依儔侶。藝奇體妙按者誰，金貂大尹宴清池。綺茵繡幄粲輝映，玳簪珠履何委蛇。是時郊原新退暑，天清氣爽過林墅。淮王載酒昔嘗聞，謝公携妓那能數。始知事簡樂民和，不厭來觀柘枝舞。
近隰葱蘢曙，驚烏睥睨啼。日光林杪動，吹騎管中嘶。路遶寒原古，煙橫遠戍迷。今來異賓孟，誰復嘆雄雞。
團團綠桂叢，本自幽巖得。惠好知不忘，青葱寧改色。香生蓮幕間，花白萱堂側。月露夜偏滋，瓊枝相翕赫。
夕寢北窗下，青山夢與尋。相歡不異昔，勝事却疑今。風雨幽林靜，雲煙古寺深。攬衣方有感，還喜問來音。
聞君奉宸詔，瑞祝疑靈岫。山水聊得游，志願庶可就。豈無朋從俱，况此一二秀。方蘄建春陌，十刻殘晝漏。初經緱氏嶺，古柏尚鬰茂。却過轘轅關，巨石相撐鬭。夕齋禮神祠，法衮被藻繡。畢事登山椒，常服更短後。從者十數人，輕齎不爲陋。是時天清陰，力氣勇奔驟。雲巖杳虧蔽，花草藏澗竇。傍林有珍禽，驚聒若避彀。盤石暫憩休，泓泉助吞漱。上窺玉女窗，嶄絕非可構。下玩搗衣碪，焜耀金紋透。尹子體雄恔，攀緣愈習狃。歐陽稱壯齡，疲軟屢顛踣。競歡相扶持，芒屩恣踐蹂。八僊存故壇，三醉孰云謬。鄙哉封禪碑，數字昔鎸鏤。偶誌一時事，曷虞來者詬。絕頂瞰諸峯，隘然輕宇宙。遥思謝塵煩，欲知羣鳥獸。韓公傳石室，聞之固已舊。當時興稍衰，不暇苦尋究。東崖暗壑中，釋子持經咒。于今二十年，飲食同猿狖。君子聆法音，充爾溢膚腠。嘗期躡屐過，吾儕色先愀。遂乖真諦言，茲亦甘自咎。中頂會幾望，凉蟾皓如晝。紛紛坐談謔，草草具觴豆。清露濕巾裳，誰人苦羸瘦。便即忘形骸，胡爲戀纓綬。或疑桂宮近，斯語豈狂瞀。歸來遊少室，崷崒殊引脰。石室迢遞過，探訪仍邂逅。捫蘿上岑邃，僊屋何廣袤。乳水出其間，涓涓自成溜。凡骨此熏蒸，靈真安可覯。霞壁幾千尋，四字侔篆籀。咸意苔蘚文，誠爲造化授。標之神清洞，民俗未嘗遘。忽覺風雨冥，無能久瞻扣。怱怱遂宵征，勝事皆可復。俚歌縱喧譁，怪說多駮糅。凌晨關塞陽，追賞顔匪厚。窮極四百里，寧憚疲左右。昨朝書報予，聞甚醉醇酎。所嗟遊遠方，心焉倍如疚。
不遠水雲間，悠悠泝鷁還。分亭接雞犬，舉酒對河山。殘雪依荒磧，寒煙入暝灣。昔人鸞枳歎，一併在離顔。
常欲登芒嶺，無由見洛橋。雪飛關戍迥，人憶剡溪遥。廣隰嘶征雁，長河起怒飈。遽言歡友散，能使去魂銷。晚日窮幽藹，愁雲暝泬寥。縱令佳約在，載酒定何邀。
少本江南客，今爲河曲遊。歲時憂漾溢，日夕見奔流。齧岸侵民壤，飄槎閣雁洲。峻門波作箭，古郡鐵爲牛。目極高飛鳥，身輕不及舟。寒冰狐自聽，源水使嘗求。密樹隨灣轉，長罾刮浪收。如何貴沈玉，川興是諸侯。
捧詔出明光，飛軒陟太行。玉墀分近侍，虎綬給新章。笳吹喧行陌，旌旗卷夜霜。雁歸汾水綠，城壓代雲黄。土屋春風峭，氊裘牧騎狂。關山寧久駐，剩宴柳溪傍。
擊柝聲初絕，爲魚夢已殘。幽禽哢清曉，宿雨度餘寒。爨火明千竈，風旗展一竿。歸心慙社燕，自歎此微官。
西洛逢寒食，依依似昔年。千門方禁火，九野自生煙。飄泊梨花雨，追隨杏葉韉。遊人莫惜醉，風景滿伊川。
我來袁公溪，斷岸猶殘壘。僵柳遠臨灣，新蒲初出水。行行古臺近，兩兩驚禽起。雞犬何處聞，人家深塢裏。
王子昔凌霓，國人茲拜馬。依稀日夜笙，聲入寒泉瀉。空傳七日期，飛鶴何時下。
度嶺失羣山，千峯出天際。方欣左右看，屢改縈迴勢。勝事誰與同，芬然有蘭蕙。
稅駕綠巖前，攀蘿不知倦。人從樹杪來，路向雲端轉。忽覺在煙霓，回看峯嶺變。
玉洞倚霞壁，天窗露微明。驂鸞去不返，啼鳥空相驚。萬木自虧蔽，捫蘿復誰情。
幽石稱擣衣，擣衣人不見。雲纓白飄颻，巖樹長葱蒨。猶應寒夜中，山月來鋪練。
古壁何蒼蒼，穿雲玉梯出。歘然起青冥，却立觀少室。前巖復後峯，陰晴狀非一。
泠泠雲外泉，的的巖光入。靜若僊鑑開，寒疑玉龍蟄。時應下鹿羣，跡印青苔濕。
安知最高頂，清淺水池開。有時片雲出，倏忽生風雷。誰羨雙黄鵠，刷羽來徘徊。
相期物外遊，共醉僊壇石。舉手薄高穹，清風生兩腋。都忘塵世煩，笑傲聊爲適。
日夕望蒼崖，嶄嶄在天外。及來步其巔，下見河如带。半壁雲樹昏，山根已霶霈。
山高路已窮，倏爾逢蘭若。落日老僧閑，支頤古松下。緩步入禪庭，苔蒼但蕭灑。
鴛鴦羅薦開，翡翠香幃寂。解带竟羞明，移燈向東壁。
携手出中閨，殷勤尅密期。密期雖不遠，迴顧步遲遲。
來時雲冉冉，去值雨霏霏。莫怪羅衣濕，荆王夢罷歸。
昨日日暮別，今日日暮愁。猶認縱裙色，依依在石榴。
情來不自理，明月生南樓。坐感昔時樂，飜成此夜愁。
含情獨不語，落日窗中時。妾意與君意，相思只自知。
出門重新製，纖手行自整。願作花工兒，長年承素頸。
斗覺瓊枝瘦，慵開寶鑑粧。臨風恐僊去，倚扇怯歌長。綠桂薰輕服，靈符佩縹囊。西鄰空自賦，不解到君傍。
古木含清吹，池上增晚凉。余懷本達曠，聯此傲羲皇。孤鷗可以狎，幽岸足以觴。幸有彭澤酒，便同永嘉堂。潘生起爲壽，王子齊陳章。林端見新月，草際聞寒螿。照水螢影亂，拂筵蓼花香。徘徊戀嘉境，坐使歸興忘。
彼有上人者，妙談心所降。達空知不二，觀行本無雙。久阻飄花席，因思響雪窗。社中雖得遠，方外自非龐。夢幻慙他刼，風塵厭此邦。終期親道樹，何必憶重江。
有意訪西溪，順途吟思迷。及茲詢野老，已恨過芳蹊。醉客但多興，幽禽空自啼。無由駐金勒，林表日光低。
之子洛中來，芳罇喜暫開。人誇阿連少，吾愧士衡才。丹闕鳳皇去，清川鴻雁迴。都門春色美，相送思悠哉。
齋中獨何物，持之想見君。惟茲玉麈尾，信美而有文。夫子善談道，亹亹詞如雲。在握昔同色，傾坐今離羣。况託懷袖好，曾親蕙蘭薰。嘗許助閑放，於焉探典墳。既乃阻清燕，復屈驅蝱蚊。自殊白團扇，未畏秋葉紛。
竅竹漏天風，張絃擬嶧桐。佳名從此得，妙響未曾窮。夜靜危臺上，人閑皎月中。依依聽不足，秋露滿蘭叢。
金鑿落，留贈行人須滿酌。銀缾况有宜城醪，及取春風花照灼。
小屏風，座隔流塵素影融。方牀六尺偃清晝，慙無玉枕名通中。
玉蟾蜍，厠君筆硯誠有諸。可愛亭亭寒月照，瑩然四座凝冰壺。
金錯刀，連環交刃吹風毛。美人贈我萬錢貴，何必翦犀誇孟勞。
青雲梯，尺木爲階行忽迷。勤修道業生羽翼，天門九襲須攀隮。
鳳于飛，差差粹羽今逢時。桐花正美矞雪亂，家庭玉樹須來儀。
何必水周堂，翛然萬木凉。朋簪茲共樂，節物自迎商。巧笑承歡劇，新詞度曲長。驂鸞悲霧扇，泛蟻釂雲漿。並蒂榴房熟，連叢桂蘂香。人初投轄醉，客甚摻撾狂。鬢約寒鴉碧，衣輕舞蝶黄。流波閑任注，錯席豈依行。亹亹談寧倦，厭厭夜未央。良時誠可惜，清燕此無荒。
禪衣本壞色，不化洛陽塵。獨有煙霞染，况將山水親。西風入關戍，宿雨過城闉。誰羨飄然跡，吾車亦已巾。
與君歸洛陽，仕宦頗相偶。荏苒遷歲時，徘徊樂文酒。今歸已及瓜，爲贈聊折柳。亦將隨計書，慘別寧嗟久。
零雨送車輪，初清遠陌塵。歸藩漢東國，遮道洛陽人。伊水照虹斾，楚山懷玉麟。征軒不可戀，梗淚返城闉。
黯黯雨雲晦，駸駸車馬繁。唯憂不及見，及見反無言。
故人留雅曲，今與新人彈。新人聽不足，復使後人歡。
喬木句溪邊，秋光幾曲連。將歸三畝宅，遠寄下江船。伴爾唯征雁，悲余有暮蟬。親朋如見問，貧外似當年。
昔我居此時，鑿池通竹圃。池清少游魚，林淺無棲羽。至今寒窗風，靜送枯荷雨。雨歇吏人稀，知君獨吟苦。
官舍古城隅，西齋何寂寂。種竹幽趣深，開屏翠光滴。青山露南牆，落日明東壁。危臺起其傍，平隰坐可覿。幾暮野田空，天高霜隼擊。更憐風月時，幾弄林間笛。
君家太行下，應復近蘇門。河氣知寒早，嵐煙覺暮昏。犬鳴林外火，笛響月中村。久作山陽客，逢人爲寄言。
東堂石榴下，夜飲曉未還。絺衣濕浩露，桂酒生朱顔。君同尹與富，高論曾莫攀。開吐仁義奧，傲倪天地間。以此爲朋樂，衡門未嘗關。自從北闕來，擾擾時少閑。登危欲引望，尚不見雲山。何由覿夫子，客袂淚瀾斑。
生事在漁樵，所居亦烟水。野艇一竿絲，朝朝狎清泚。忽自傍藤陰，乘流轉山觜。始覺景氣佳，潛通小溪裏。常時不見春，入谷驚紅蕊。幽興窮綠波，翫芳心莫已。花外一峯明，林間碧洞啟。遥聞雞犬音，漸悟人煙邇。捨舟遂潛行，石徑劣容屣。豁然有田園，竹果相叢倚。厖眉髽髻人，倏遇心顔喜。尚作秦衣裳，那知漢名氏。自言逢世亂，避地因居此。來時手種桃，今日開如綺。更看水上花，幾度逐風委。競引飯彫胡，邀飲酌瓊醴。復呼童稚前，綠鬢仍皓齒。翻遣念還茅，思歸釣鱣鮪。將辭亦贈言，勿道丘壑美。鼓枻出僊源，繁英猶邐迤。薄暮返蒼洲，微風吹白芷。他日欲重過，茫茫何處是。
漢宮中選時，天下誰爲校。寵至莫言非，恩移難恃貌。一朝居別館，悔妬何由效。買賦豈無金，其如君不樂。
西南雨氣濃，林上昏月色。寒影不隨人，寥寥空露白。
共是干時者，同爲失意人。言趨太原召，如慰宛陵親。茄鼓聽臨塞，琴書未離身。別君無斗酒，當識士安貧。
却生方得桂，王粲始從戎。一舸辭吳會，單車入漢中。亂山雲木古，側徑野泉通。欲識風煙美，心知故國同。
昔日里中舊，今爲幙下英。煙波歸楚國，風月滿都城。食有江魚美，時無羽檄驚。他年儻行縣，肯使折腰迎。
嘗聞地近胡，寒氣盛中都。車馬行臨塞，關山見落榆。吳鉤皆尚壯，章甫幾爲儒。寄謝西曹掾，能吟秀句無。
葉落淮南樹，青山徧馬頭。人煙將近郭，松竹不知秋。夜虎林間嘯，溪泉舍下流。門前仲卿廟，遺跡待君求。
東陽美山水，之子本風流。稍去何平叔，還追沈隠侯。清江飛晚雨，斜日半滄洲。縣道行無愧，煙蘿有勝遊。
結交時未久，情親心已照。氛埃外自遣，風月還同調。復與任浮沉，未嘗趨近要。以此雖處貧，寧防俗者誚。今將辭我去，盡日來談笑。窮巷敞茅茨，高言出廊廟。且作朱韍行，聊能發光耀。當亦就銅墨，遠之江海徼。山郭寂無喧，雲川不妨釣。所嗟胡越人，千里煩登眺。
試邑來勾越，風煙復上游。江潮自迎客，山月亦隨舟。海貨通閭市，漁歌入縣樓。絃琴無外事，坐見浦帆收。
應幕海邊郡，秋風千里歸。隨潮吳榜駛，轉浦楚山微。野橘霜前熟，江螯露下肥。還家候靈鵲，人想罷鳴機。
日落月復昏，飛蚊稍離隙。聚空雷殷殷，舞庭煙冪冪。蛛網徒爾施，螗斧詎能磔。猛蝎亦助惡，腹毒將肆螫。不能有兩翅，索索緣暗壁。貴人居大第，蛟綃圍枕席。嗟爾於其中，寧夸觜如戟。忍哉傍窮困，曾未哀癯瘠。利吻競相侵，飲血自求益。蝙蝠空翱翔，何嘗爲屏獲。鳴蟬飽風露，亦不慙喙息。薨薨勿久恃，會有東方白。
秋鴻整羽翮，去就自因時。往春南方來，遂止天泉池。天泉水清泚，鴛鷺日追隨。蒲藻豈不樂，江湖信所宜。今朝風色便，塹向衡陽歸。洞庭逢葉下，瀟湘先客飛。渚有蘭杜美，心無稻粱卑。罾繳勿爾念，鷹隼寧爾窺。煙波千萬里，足以資盤嬉。峯前想回日，青冥生路歧。
泠泠清水池，藻荇何參差。美人留采掇，玉鮪自揚鬐。波瀾日已淺，龜鼈日復滋。蝦蟆縱跳梁，得以緣其涯。競此長科斗，凌亂滿澄漪。空有文字質，非無簡策施。僊鯉勿苦羨，寧將蠯蛤卑。徒剖腹中書，悠悠誰爾知。聊保性命理，遠潛江海湄。泚泚曷足道，任彼蛙黽爲。
知君歸去心，已逐秋風起。明發登太行，遠將望汾水。藹藹白雲下，吾親正居此。拜慶曷爲榮，新除一官美。
青驪渡河水，俠氣動刀環。入幕沙塵暗，臨風鼓角閑。地形通栢谷，秋色滿榆關。誰復輕儒者，難淹筆硯間。
通閨年最少，才俊罕能雙。鵩去塵棲室，魂歸霧起窗。慈親流漢水，愛妾返荆江。一稚纔能語，煢然寄遠邦。
俛作程鄉尉，折腰還自甘。卞峰晴照黛，霅水曉澄藍。葑上春田闢，蘆中走吏參。到時蘋葉長，柳惲在江南。
晨裝辭北闕，懷紱貳東侯。地本全齊勝，風仍變魯優。危帆淮上去，古木海邊秋。相送江潭客，曾同十載遊。
懷縣曾余往，風謠爲爾知。寒先太行近，潤接大河卑。賓酒栽公秫，晨羹翦露葵。簿書行正委，何似布衣時。
都城夜半陰雲黑，忽聞轉轂聲咿呦。嘗憶楚鄉有妖鳥，一身九首如贅疣。或時月暗過閭里，緩音低語若有求。小兒藏頭婦滅火，閉門雞犬不爾留。我問楚俗何苦爾，云是鬼車載鬼遊。鬼車載鬼奚所及，抽人之筋繫車輈。昔聽此言未能信，欲訪上天終無由。今來中土百物正，安得遂與南方儔。上帝因風如可達，願令驅逐出九州。
夕月吐澄明，陰雲浄如掃。空庭引天翠，爽氣生懷抱。家近御橋頭，因爲橋畔遊。倚欄波上影，不共水東流。思歸此清夜，何處是江樓。四望遠寂歷，微風動颼飀。觀闕垂萬象，山河趨九州。壯哉帝王宅，顧我一蜉蝣。富貴非可取，田園今向秋。明當拂衣去，試與問扁舟。
築巖無往夢，遊岱有飛魂。墮淚隋侯國，遺金漢帝恩。文章留日域，忠孝在王門。天道何由問，秋風徧九原。
昔日傷歸國，今朝歎舉輀。憂愁傳楚些，殄悴感周詩。文草明時訪，忠言故吏知。居常嗚咽涕，翻作衆人悲。
去年伊水上，傾府望雲岑。路轉猶迴首，人誰不殞心。可憐飛語後，擠恨九幽深。從此埋英骨，空令淚滿襟。
姑蘇臺畔去，雲壑付清機。野策過寒水，山童護衲衣。松門正投宿，竹笠带餘暉。誰愛杼山句，使君應性韋。
千里倦爲客，秋歸烏榜輕。過林湘橘暗，收潦楚江清。晚泊親鷗鷺，殘芳襲杜蘅。長沙幾日到，天際見高城。
淮南木葉驚，淮上使君行。天外高帆出，沙頭候吏迎。夜潮通廢埭，秋月滿孤城。正遲文翁化，從來楚俗輕。
盡室寄東里，一官辭上都。只應乘小駟，寧肯躡雙鳬。秋雨生陂水，高風落廟梧。梅山爲余訪，還有舊家無。
嵇康任天性，傲散喜端居。自云安卑者，竊比老莊歟。一月十五日，頭面忘洗梳。危坐恣搔虱，於時懶作書。一曲情自寄，一杯歡有餘。尚子志所慕，阮生甘不如。黄精可養壽，廣澤宜覩魚。不堪行作吏，章服裹猿狙。
飛鷁去江西，秋飈滿桂旗。蘆洲花白處，楓岸葉丹時。沙鳥看來沒，雲山愛後移。高才屬滕閣，家擅子卿詩。
薄霧生寒水，寥寥艤畫船。人傷千里別，桂吐十分圓。把酒非前夕，追歡憶去年。南樓足佳興，好在謝林川。
出舟跳古岸，林外見脩岡。迴頭問榜子，前巘是芒碭。其顛有高廟，松柏鬰蒼蒼。迤邐堆阜屬，蕭條茆葉黄。千古收王氣，一川平夕陽。人家纔四五，雞犬自相望。尚爾想新豐，誰復思沛鄉。臨流一舉酒，可以喻悲傷。
遊宦久去國，扁舟今始還。朝來汴口望，喜見淮上山。斷嶺碧峯出，平沙白鳥閑。南歸不厭遠，况在水雲間。
清晨下長淮，忽值秋風惡。渺瀰雲霧昏，掀合魚龍作。方驚白浪高，又以寒潮落。遠渚時出沒，輕舟自前却。將投古戍迷，偶得孤港泊。下纜寄蘆林，尋村步芒屩。儻有白醪沽，聊爲野田酌。茆屋何颼颼，瓦罌空索索。却持杖頭歸，相顧還寂寞。一夕不能眠，孤吟當狂藥。
汐潮如有信，時向舊痕生。始覺回波定，還看曲渚平。舞鷗隨下上，寒日共浮傾。後夜人無寐，遥聽入浦聲。
秋月滿行舟，秋蟲響孤岸。豈獨居者愁，當令客心亂。展轉重興嗟，所嗟時節換。時節不苦留，川塗行已半。霜落草根枯，清音從此斷。誰復過江南，哀鴻爲我伴。
野水雙紋翼，雲蘿謾自媒。驚飛带波起，行啑拂萍開。暖日浮還沒，寒汀去復來。王喬如可挹，仙舄此徘徊。
樹老垂纓亂，祠荒向水開。偶人經雨踣，古屋爲風摧。野鳥棲塵坐，漁郎奠竹杯。欲傳山鬼曲，無奈楚辭哀。
古橋經廢寺，蒼蘚舊離宮。柏殿秋陰冷，蓮堂暮色空。鳥啼山藹裏，僧語竹林中。寂寞蕪城近，蕭蕭牧笛風。
始發碧江口，曠然諧遠心。風清舟在鑑，日落水浮金。瓜步逢潮信，臺城過雁音。故鄉何處是，雲外即喬林。
带月出寒浦，殘星浸水濆。帆開風色正，舟急浪花分。霧氣橫江白，雞聲隔岸聞。天晴建業近，鐘岫起孤雲。
青峯來合沓，勢壓大江雄。舟渡神兵後，城荒王氣空。山根魚浪白，巖壁石蘿紅。弄月人何在，孤墳細草中。
亭亭千古質，曾是念征夫。一作山頭石，畏看天際途。猶如託蘿蔓，不似采蘼蕪。時有江雲近，僊衣挂六銖。
落帆牛渚前，便爲牛渚宿。波摇殘照中，采翠浮巖谷。巖谷足幽篁，石上羅寒玉。裁作媧氏笙，堪吹凰鳳曲。楚客夕無眠，獨將清籟續。更看江月來，還想燃犀燭。
久憶門前勝，聊乘逸興遊。寒篙進溪曲，古木暗城頭。鳥過空潭響，船隨碧瀨流。梅花三疊罷，煙火起滄洲。
少也遠辭親，俱爲異鄉客。昨日偶同歸，今朝復南適。南遷畏簡書，叨茲六百石。重念我當去，送我江之側。溪山遠更清，溪水深轉碧。因知惜別情，愈賒應愈劇。
登臨無盡興，清燕日徘徊。霞影緣觚落，嵐光入牖來。離宮分碧瓦，太液俯青槐。好待邀明月，瑶琴爲一開。
葉下瀟湘闊，杯浮豈道遲。賓鴻不到處，危彴獨行時。翠嶺祝融宅，喬松虞舜祠。雲霞遊徧日，振錫更何之。
行色上東陌，秋槐葉亂飛。囊無一錢用，篋有古書歸。羸駟嘶寒草，荒城背落暉。莫嫌牛馬隔，走別八行稀。
清曉赴國門，西風生早凉。天地大道出，苑樹短亭傍。相看車馬色，共照池水光。舉酒酒非淺，明朝誰重觴。話別語難盡，去後空回腸。計彼行路遠，幾日至洛陽。洛陽多舊友，一一道相望。失意非憔悴，懷昔無悲傷。無由戀中國，不久之南方。音書儻能問，鴻雁亦將翔。此外念出處，便爲參與商。到官秋節晚，塞近百草黄。定隨劉武威，校獵赤土崗。余方楓林下，野艇泛滄浪。弄月江波闊，罥衣菱荇香。雖知各有適，未免涕霑裳。操袂却引顧，煙蕪平夕陽。獨回唯鳥影，相與過林塘。朋遊頓茲減，客心仍未央。
呼童具雞黍，頗識故人期。竹館忽枉駕，山樽聊解頤。醉歌返北郭，春雨生東陂。便與千峯隔，登高空復思。
濃淡雲無定，凄微氣宇寒。鳩鳴桑葉吐，村暗杏花殘。客子行裘薄，春塘野水寬。輕雷欣已發，謬作採茶官。
雲掃魚鱗靜，天開桂魄清。梨花鑑中色，杜宇晝時聲。寥落將寒食，羈離念故京。都無惜春意，罇酒爲誰傾。
舉世多植梨，而我學種梔。顔色固不別，良苦誠異宜。團團綠堦側，豈畏秋風吹。同心誰可贈，爲詠昔人詩。
天窗明未明，颯颯過微雨。已聞高樹頭，百舌間關語。幽人枕上聽不聽，變盡春聲始飛去。
山路暗松篠，幽禽語前後。上言勸提壺，下言勸酤酒。但取醒復醉，莫問升與斗。人生朝菌榮，綠髮可無負。
梅葉未藏禽，梅子青可摘。江南小家女，手弄門前劇。齒軟莫勝酸，棄之曾不惜。寧顧馬上郎，春風滿行陌。
長安細侯年尚小，獨出春郊不須曉。手持柘彈霸陵邊，豈惜金丸射飛鳥。金丸射盡飛鳥空，解衣市酒向新豐。醉倒銀缾方肯去，去卧紅樓歌吹中。不管花開與花老，明朝還去杜城東。
南方傳競渡，多在屈平祠。簫鼓滿流水，風煙生畫旗。千橈速飛鳥，兩舸刻靈螭。盡日來江畔，誰知輕薄兒。
昔人言訪舟，江水賦清泚。冬春常一色，深淺皆見底。崖日半寒潭，澄明動朱鯉。君懷素已高，塵慮都應洗。
昨日使人回，聞君與之坐。君問我何爲，但云思寡過。寡過真未能，得便北窗卧。此趣今已深，世間誰與和。
山廨不營堵，筠篁爲密籬。初年固可蔽，晏歲不能支。已被巢蜂蠹，復爲荒葛虆。夏雨久枯脆，秋風遂傾敧。雞鶩恣穿逸，牛羊來踐窺。我議欲板築，羣走皆不怡。首吏先進白，土踈不可爲。潦雨忽暴集，澗流如突馳。我心賾其極，斯語其見欺。用竹乃戶率，破得緣而私。冬斂葺西角，春調完北陲。循環日有壞，煩擾無虛時。介决弗爾惑，遂飭闢其基。榛莽一芟去，畚鍤能悅隨。膏潤非朽壤，峭削隠金鎚。荏苒未踰月，屹如長雲垂。疏壍備水害，既圬復蓬茨。豈唯禦貛豹，亦以防狐狸。且有內外隔，絕聞閭巷卑。安然茲燕息，來者勿吾隳。
公田五十畝，種秫秋未成。杯中無濁酒，案上唯丹經。忽有洞庭客，美傳烏與程。言盛木蘭露，釀作甕間清。木蘭香未歇，玉盎貯華英。正值菊初坼，便來花下傾。一飲爲君醉，誰能解吾酲。吾酲已不解，百日毛骨輕。
江南風土暖，九月見梅花。遠客思邊草，孤根暗磧沙。何曾逢寄驛，空自聽吹笳。今日樽前勝，其如秋鬢華。
早事太尉府，謬以才見論。身作邑中吏，日陪丞相尊。嵩山雲外寺，伊水渡頭村。泉味入香茗，松色開清罇。題詩人半醉，馬上景已昏。歸來屬後乘，冠蓋迎國門。悠悠失貧賤，苒苒歷凉溫。而今處窮僻，落莫思舊恩。終日自鮮適，終年長不言。已覺人事寡，惟聞雞犬喧。東風有來信，滿幅蘭與蓀。深知故人意，遺我滌冥煩。一章言罨畫，谿好如目存。何須到雲壑，便若遊花源。一一先造化，可以輕瑶琨。成誦今在口，願將醒病魂。
妙畫能成趣，谿山迥得君。漁舟長映浦，巖樹半藏雲。征雁無時沒，橫橋有處分。數峯來枕席，曾不愧移文。
位不登三事，才宜列四科。清名時自得，華冕世空多。望氣悲埋劍，臨風歎逝波。吳阡蒿作里，楚挽薤成歌。會葬千人至，來觀數郡過。無由親執紼，東首淚滂沱。
自昔居門下，游觀必許偕。豈將千里別，遂作九泉乖。已恨霜松折，行嗟玉樹埋。蒼生空有望，丹旐不勝懷。曩日言歸里，飛章願乞骸。今朝赤松畔，煙壠對蒼崖。
當年罷會稽，還郡錦爲衣。老作龍樓貴，終將鳳沼違。英魂遊岱去，石槨渡江歸。揚子春風惡，南徐過客稀。衆帆看屢溺，素舸獨如飛。始見中郎孝，松門自有輝。
艇子逐溪流，來至碧江頭。隨山知幾曲，一曲一增愁。巢蘆有翠鳥，雄雌自相求。擘波投遠空，丹喙橫輕鯈。呼鳴仍不已，共啄向蒼洲。而我無羽翼，安得與子遊。
結髮事君子，衣袂未嘗分。今朝別君思，歷亂如絲棼。征僕尚顧侶，嘶馬猶索羣。相送不出壼，倚楹羨飛雲。日暮秋風急，雀聲簷上集。併作千里愁，愁極翻成泣。
山深無外事，日夕愛潺湲。趺坐樹間石，力耕溪上田。解言南國事，能詠碧雲篇。莫貰遠公酒，余非陶令賢。
莫嫌寒漏盡，春色來應早。風開玉砌梅，薰歇金爐草。稚齒喜成人，白頭嗟更老。年華箇裏催，清鏡寧長好。
新春與新歲，時候不相先。未肯欺殘臘，何曾占舊年。綴條花翦綵，插戶柳生煙。獨坐空山裏，唯驚節物遷。
春山時獨往，榛穢旋芟斸。飛泉蔽幽巖，杳藹疏朝旭。光垂白龍髯，鳴漱寒潭玉。半壁生晝寒，陰草潤秋綠。穿藤出溪口，流沫縈山足。莫遣吏人來，方歌白雲曲。
少爲輕薄悞，失行落優倡。去作小家婦，願同貧里裝。無心歌子夜，有意學流黄。他日東郊上，誰人見採桑。
林梅初弄熟，密雨閉重關。潤裛衣巾上，凉生竹樹間。水聲通遠澗，雲色暝前山。野鳥寂無語，公庭盡晝閑。
五日逢南國，三年別舊都。招魂傳楚客，撫節見靈巫。蒿艾因時採，蛟龍爲俗驅。清罇與鵝炙，忻此故人俱。
斷木喙雖長，不啄柏與松。松柏本堅直，中心無蠹蟲。廣庭木云美，不與松柏比。臃腫質性虛，杇蝎招猛觜。主人赫然怒，我愛爾何毀。彈射出窮山，羣鳥亦相喜。啁啾弄好音，自謂得天理。哀哉彼鴷禽，吻血徒爲爾。座鸇不搏擊，狐兔縱橫起。況茲樹腹怠，力去宜濱死。
衆默瘖莫辨，衆寐盲不知。問而使之對，覺而使之窺。瘖盲自窮矣，所感在一時。苟昧哲人理，寐默定妍媸。
雪色混青冥，搴幃宿酒醒。龍蛇緣古木，鳳鵠舞幽庭。密勢因風力，輕姿任物形。公堂何寂寞，橫案對玄經。
我與二三騎，爭馳孤戍旁。逐麋逢野寺，息馬據胡牀。鷹想支公好，人思灞上狂。歸來何薄暮，煙火照溪光。
方在洞庭上，秋懷那得禁。西風楚波惡，度雁海雲陰。洛客吟初苦，騷人思已深。顛毛隨日減，冉冉不勝簪。
南山嘗種豆，碎莢落風雨。空收一束萁，無物充煎釜。
陶盡門前土，屋上無片瓦。寸指不霑泥，鱗鱗居大厦。
裊裊幽亭竹，團團自結叢。寒生綠罇上，影入翠屏中。陶柳應慙弱，潘花只競紅。方持雪霜操，不敢倚春風。
巧婦口流血，辛勤非一朝。莠荼時補紩，風雨畏漂摇。所託樹枝弱，而嗟巢室翹。周公誠自感，聊復賦鴟鴞。
共在西都日，居常慷慨言。今嬰明主怒，直雪諫臣冤。謫向蠻荆去，行當霧雨繁。黄牛三峽近，切莫聽愁猿。
朝見諫臣逐，暮章從謫官。附炎人所易，抱義爾惟難。寧作沉泥玉，無爲媚渚蘭。心知歸有日，時向斗牛看。
山水番君國，文章漢侍臣。古來中酒地，今見獨醒人。坐嘯安浮俗，談詩接上賓。何由趨盛府，徒爾望清塵。
右丞筆通妙，阮籍思玄虛。獨畫來東平，倒冠醉乘馿。力頑不肯進，俛首耳前驅。一人牽且顧，一士旁挾扶。捉鞍舉雙足，閉目忘窮途。想像得風度，纖悉古衣裾。玉骨化爲土，丹青終不渝。而今幾百歲，乃有胡公疎。買石遂留刻，漬墨許傳模。白黑就髣髴，毫芒辨精麤。千古畜深意，終朝懸座隅。誰謂盈尺紙，不慙雲霧圖。
山木暮蒼蒼，風凄茆葉黄。有虎始離穴，熊羆安敢當。掉尾爲旗纛，磨牙爲劍鋩。猛氣吞赤豹，雄威躡封狼。不貪犬與豕，不窺藩與牆。當途食人肉，所獲乃堂堂。食人既我分，安得爲不祥。麋鹿豈非命，其類寧不傷。滿野設罝網，競以充圓方。而欲我無殺，奈何饑餒腸。
喬木暗青山，晴川下白鷴。春雲生嶺上，積雪在囂間。綠草張新翳，柔冠總翠鬟。時哉養文素，不是雜斑斑。
後園桃李花，灼灼復皎皎。南枝開已繁，北枝縈尚少。蘤萼相輝映，根本自鈎繞。無爲驚風吹，紛紛逐飛鳥。
朝履猛虎跡，暮宿猛虎林。猛虎終夜嘯，陰風生遠岑。我懷何所畏，所畏在官箴。傷哉此遺體，冒險輕百金。
唐室王子後，黄冠事隠淪。餐霞不滿腹，披雲不蔽身。八十不能死，縊以頭上巾。始慕老莊術，終厭道德貧。營營求長生，反困甑中塵。
輕雷長陂水，農事乃及辰。茅旌送山鬼，瓦鼓迎田神。青臯暗藏雉，萬木欣已春。桑間偶耕者，誰復來問津。
孤輪運寒水，無乃農者營。隨流轉自速，居高還復傾。利纔畎澮間，功欲霖雨并。不學假混沌，亡機抱甕罌。
征馬去不息，幽禽隨處聞。深源樹蓊鬰，曲塢花芬蒀。澹澹平田水，濛濛半嶺雲。長鬟弄春女，溪上自湔裙。
雄雉鳴桑林，雌雉雊麥隴。結愛誠有宜，別啄義亦竦。哺雛深莽中，摧頹錦翅擁。辛勤何爾爲，應自念遺種。
池塘去後春，一夕生綠草。無由夢阿連，詩句何能好。
前日去春城，今朝還故陌。馬有甚煩意，人多遠行色。暫爾厭風埃，那堪爲久客。
二蛇志不同，相得榛莽裏。一蛇化爲龍，一蛇化爲雉。龍飛上高衢，雉飛入深水。爲蜃自得宜，潛游滄海涘。變化雖各殊，有道固終始。光武與嚴陵，其義亦云爾。所遇在草昧，既貴不爲起。翻然歸富春，曾不相助治。至今存清芬，烜赫耀圖史。人傳七里灘，昔日來釣此。灘上水濺濺，灘下石齒齒。其人不可見，其事清且美。有客乘朱輪，徘徊想前軌。著辭刻之碑，復使存厥祀。欲以廉貪夫，又以立懦士。千載名不忘，休哉古君子。
不如歸去，春山云暮。萬木兮參雲，蜀天兮何處。人言有翼可歸飛，安用空啼向高樹。
提壺蘆，沽美酒。風爲賓，樹爲友。山花繚亂目前開，勸爾今朝千萬壽。
婆餠焦，兒不食。爾父向何之，爾母山頭化爲石。山頭化石可奈何，遂作微禽啼不息。
泥滑滑，苦竹岡。雨蕭蕭，馬上郎。馬蹄凌兢雨又急，此鳥爲君應斷腸。
子真實吾祖，耿介仕炎漢。權臣始擅朝，忠良被塗炭。輦下莫敢言，上書陳治亂。是時卿大夫，曾不負愧汗。其文信雄深，爛然今可玩。危言識禍機，滅迹思汗漫。一朝棄妻子，龍性寧羈絆。九江傳神僊，會稽隠廛閈。舊市越溪陰，家山鏡湖畔。唯餘千載名，撫卷一長歎。
橘柚生南國，幽林日葱蒨。上有嘉禽鳴，五色被餘絢。彼美發華英，厥包待秋薦。根本當自持，無爲風土變。
洞口水石淺，潺潺瀉綠蒲。緣源進巖竇，陰黑人境殊。中言有物怪，蟠蟄春未蘇。霖雨雖有意，風雷莫肯扶。風雷自鼓盪，不久當何如。幸欣禪林近，鍾梵來有無。回策履幽逕，衣香草露濡。老僧長松下，麋鹿與之俱。溪雲時見起，山鳥自相呼。羨爾得茲樂，何用勞形軀。
送君北崗上，舉酒歌黄鵠。黄鵠去何高，天池待棲宿。寧復戀江湖，聊茲混雞鶩。暉暉振羽裳，不羨淵明菊。
羣蟲喜炎熱，此獨愛高陰。薄蛻聊依葉，清聲已出林。人閑感衰節，風急雜遥砧。虛腹曾何竟，常憂螗斧侵。
聽飲大夫日，止言京兆辰。常憂伯宗直，曾識仲卿貧。蒿里歸魂遠，芝山旅殯新。江邊有孤鶴，嘹唳獨傷神。
君子喪良偶，拊棺哀有餘。莊生慙擊缶，潘岳感游魚。夕苑凋朱槿，秋江落晚蕖。猶應思所歷，入室淚漣如。
生棲雲際巘，沒葬寺傍村。破案殘經卷，新墳出樹根。松悲隔溪路，月照舊山門。自昔多詩句，而今幾許存。
遥知溪上亭，秋水瀁泠泠。雲影無時翠，嵐光到底清。危樓喧晚鼓，驚鷺起寒汀。聊作淵明飲，臨流酒易醒。
翠管江潭竹，斑斑紅淚滋。束毫何勁直，在橐許操持。欲寫湘靈怨，堪傳虞舜辭。蔚然君子器，安用俗人知。
月缺不改光，劍折不改剛。月缺魄易滿，劍折鑄復良。勢利壓山岳，難屈志士腸。男兒自有守，可殺不可苟。
十月原野枯，連山起狂燒。高焰過危峯，飛火入遐嶠。玉石被焚灼，誰能見輝耀。猿猱失輕捷，亦不暇相弔。長風又助惡，怒號生萬竅。炎炎赤龍奔，劃劃陰電笑。願傾寒江潮，勢逆難沃澆。願傾天河水，雖順雲衢遥。青松心已爛，蔓草根未焦。小農候春鋤，寒客失冬樵。誰知兼并子，平陸閑肥饒。不易天地意，長養非一朝。
閑坐獨無寐，雁來更未闌。聲長河漢迥，影落戶庭寒。荆楚橘包熟，瀟湘楓葉丹。南飛過三峽，試問故人看。
漢使下西清，胡人擁道迎。寒笳隨宿堡，衛甲出孤城。犯雪貂裘重，衝風錦綬輕。山川辭國遠，車騎踏沙行。授館氊爲幄，供庖酪和羹。戎王拜天賜，虜帥伏名卿。紫塞千烽靜，黄雲萬里平。甘泉歸奏日，重見鳳池榮。
白皙少年子，秋郊臂蒼隼。日暖饑目開，風微雙翅緊。草際鳴鶉驚，蒿間黄雀窘。下鞲誠必獲，得俊還復哂。碎腦此非辜，食肉爾何忍。取樂在須臾，我心良惻憫。
洞庭朱橘未弄色，襄水錦橙已變黄。玉臼擣虀憐鱠美，金盤按酒助杯香。雖生南土名猶重，未信中州客厭嘗。欲寄白苞憑驛去，只應佳味怯風霜。
猛虎豈云猛，潛藏伺天昏。行行出叢薄，稍稍入孤村。孤村何所利，所利犬與㹠。誰知仁者勇，去惡義自敦。
吳山霧露清，羣草多秀發。白朮結靈根，持鋤採秋月。歸來濯寒澗，香氣流不歇。夜火煮石泉，朝煙徧巖窟。千歲扶玉顔，終年固玄髮。曾非首陽人，敢慕食薇蕨。
寒燈不照遠，光止一室明。小人不慮遠，義止目前榮。燈既無久焰，人亦無久情。誰言結明月，明月豈長盈。
母老不擇祿，一官勤夙興。長河未結凍，去客已懷冰。露蟬不飽腹，志士甘曲肱。遠方人所畏，所畏非所兢。
碧礦不出土，青山鑿不休。青山鑿不休，坐令鬼神愁。
日色纔出海，曉月無光彩。曉月在青空，不與日色同。誠知大君德，照耀無不通。
愛翫日已久，開籠爲馴故。點臆雪花圓，連袪浪紋素。鉤輈格磔鳴，𣭷㲞翻翁去。誰知煙渚深，綠水脩篁處。
樹老石連潭，潭深煙翠入。羣魚石下游，獨鳥潭上立。泉暖草長綠，山高風自急。徘徊興不窮，苔屐雲霑濕。
密雪夜來積，起見萬物春。山川忽改色，草木一以新。古邑失荒穢，王路覆平均。從茲慶豐年，蹈詠慙小臣。
新花朝竟妍，故花色顦顇。明日花更開，新花何以異。
孤客心多恐，寒風夜度溪。山長羸馬困，月黑怪禽啼。遠火生樵舍，荒榛亂野蹊。喜言林館近，聞犬入猶迷。
中園啄盡蠹，未肯出林飛。不識黄金彈，雙翎墜落暉。
吳王舊宮闕，水殿芙蓉披。濁泥留玉骨，疑是葬西施。西施魂不滅，嬌豔葬清池。
蒼山南望截雲煙，中有紺宇通諸天。長橋直度清溪水，寒湖收潦曠平田。古木陰森大堤上，千峯濃淡高樓前。龍筍未迸角出縮，虎石亂踞筋拳攣。陰崖乳泉濕苔蘚，陽谷暖氣留蘭荃。澗戶曉闢煙的的，松軒夜啟月娟娟。聞有謫僊乘興入，飄然欲拍洪崖肩。玩遊逐勝不覺遠，露奇發怪工無全。捫蘿但識康樂徑，飲酒安問遠公禪。清猿不到俗士耳，香草已入騷人篇。水鳥念佛次浄界，野鹿銜花來象筵。在昔探賞猶可數，深景秀句今得傳。辭韻險絕茲所駭，何特杜牧專當年。重以平淡若古樂，聽之疏越如朱絃。秘藏褚中爲不朽，咨諏坐上皆曰然。誰意麤官獲此貺，洗去鄙吝空池邊。聊欲報言罕驛使，春郊唯見雁連連。
平昔愛山水，茲聞廬嶽遊。遠期無逸興，獨往畏湍流。舉手謝雲壑，棲心慙鳥鷗。香爐碧峯下，應爲一遲留。
春洲生荻芽，春岸飛楊花。河豚當是時，貴不數魚蝦。其狀已可怪，其毒亦莫加。忿腹若封豕，怒目猶吳蛙。庖煎苟失所，入喉爲鏌鋣。若此喪軀體，何須資齒牙。持問南方人，黨護復矜誇。皆言美無度，誰謂死如麻。我語不能屈，自思空咄嗟。退之來潮陽，始憚餐籠蛇。子厚居柳州，而甘食蝦蟆。二物雖可憎，性命無舛差。斯味曾不比，中藏禍無涯。甚美惡亦稱，此言誠可嘉。
春霽重行行，行行在墟里。攄懷厭樓觀，寓興欣山水。斷壁翠連雲，寒流清見底。主人開綠樽，下馬臨芳芷。澄溜瀉灣漘，跳波生石齒。園林始弄萼，臯壠時鳴雉。談謔忘機心，笑言驚俗耳。曠哉茲日遊，何羨稽山美。
乘閑多遠興，信馬與君行。碧樹斜通市，清流曲抱城。山花高下色，春鳥短長聲。日暮吾廬近，還歌空復情。
酌我罇中酒，知君羨北歸。如何沙上鳥，遠逐片帆飛。
江口泊來久，菰蒲長舊苗。爭雛洲鵲鬭，遺子浦魚跳。宿岸欣逢戍，歸船競趁潮。時時望鄉樹，已恨白雲遥。
渡江落我前，入汴居我後。日日是南風，時時爲迴首。逢船一借問，遠棹見來否。明朝儻相及，閑步河堤柳。
才子方爲邑，千峯對縣門。靜寒琴意古，閑厭鳥聲喧。山茗烹仍綠，池蓮摘更繁。訟稀應物詠，庭下長蘭蓀。
苜蓿來西域，蒲萄亦既隨。胡人初未惜，漢使始能持。宛馬當求日，離宮舊種時。黄花今自發，撩亂牧牛陂。
雨霽晚虹收，河堤浄如掃。清陰拂人樹，翠色垂流草。漢漕走王都，華言雜夷獠。時方同馬生，野泊聊論道。
倚棹望平野，低雲密未收。黄鸝度高柳，歸燕拂行舟。濁水不堪照，清江空憶遊。晚晴蒸潤劇，喘月見吳牛。
故相方來夢，分明接座隅。只知冠劍是，不道死生殊。西府看如舊，東山詠久徂。遽然興寤歎，不覺淚霑鬚。
白鷺畫雙素，粉毫幽趣多。翹沙依折葦，刷羽對衰荷。浦思懸秋壁，江情憶釣蓑。因君遠相寄，詩詠對滄波。
遠泛千里舟，暫向郊亭泊。觀物趣無窮，適情吟有託。林中鴉舅獰，席上蠅虎攫。雨久草苗盛，田蕪瓜蔓弱。香粳稚子慣，脫粟家人薄。少年都下來，聊問時所作。新衣尚穿束，舊服變襃博。我今貧且賤，短褐隨宜著。
舟子抱雞來，雄雄跱高岸。側行初取勢，俯啄示無憚。先鳴氣益振，奮擊心非愞。勇頸毛逆張，怒目眥裂盰。血流何所爭，死鬭欲充玩。應當激猛毅，豈獨專晨旦。勝酒人自私，粒食誰爾喚。緬懷彼興魏，傍睨當衰漢。徒然驅國衆，曾靡救時難。羣雄自苦戰，九錫邀平亂。寶玉歸大姦，干戈託奇算。從來小資大，聊用一長歎。
昔人事功名，五十未爲老。而今君已及，得桂誠非早。所慰白頭親，且將黄綬好。吾始日夜心，望盡京關道。拜慶早歸來，莫變秋庭草。
殷勤魏公子，落莫吳王孫。下客獨垂淚，傷心思舊恩。
我之東來兮過彼雍丘，舟師奏功兮濁水湍流。歷長灣兮勢曲鉤，傾高斗折兮若奔虬。潛伏怪物兮深幽幽，發作暴漲兮爲潮頭。土人立祠兮在彼沙洲，老木蒼蒼兮蟬噪啾啾。輸卒引繂兮蓬首裸體劇縲囚，赤日上煎兮膠津蹙氣塞咽喉。胸盪肩挨同軛牛，足進復退不得休。竟持紙幣挂廟陬，微風飄揚如喜收。我今語神神聽不，何不歸海事陽侯。穹魚大龜非爾儔，奚必區區此汴溝。驚愚駭俗得肴羞，去就當决何遲留。
寒葉下瀟湘，之官逐雁行。水經菱浦晚，船過橘洲香。二女竹林外，三閭楓葉傍。平時息戎律，物景助才章。
越鄉知勝楚，君去莫辭遥。曉日魚蝦市，新霜橘柚橋。河流通海道，山井應江潮。近邑逢鷗鳥，先應避畫橈。
吳帆千里去，邑屋富魚鹽。霜鶴亭臯唳，風烏海客占。滄凉朝日近，紫翠晚山尖。若過陸機宅，寒蕪應不嫌。
南去晉康郡，風帆幾千里。辭家上洞庭，落葉過湘水。瀧吏迎使君，壺漿出蠻壘。問俗言未通，觀風想先喜。曾非異方趣，頗與華人擬。期子寄梅花，無由問行李。
九月過鳴雁，斜陽上廢臺。兵車千載會，桑柘萬疇開。代謝隨秋草，英靈化死灰。我來空詠古，寒鳥有餘哀。
內史九江行，潦收波已清。何時鷁舟上，遠見爐峯迎。野色連葭菼，秋香薦橘橙。寒潮如特送，不肯過湓城。
鬰鬰東堂桂，常期接袂攀。羽翰殊不及，蓬蓽却空還。江水幾經歲，鑑中無壯顔。音塵能見問，誰道隔雲山。
忽作五年別，相逢雙鬢疎。不知從此去，當見復何如。公秫時爲酒，晨庖日有魚。沛譙風物美，聊以樂琴書。
天子命儒臣，遐方重專對。持書下西閣，擁節來窮塞。貂服紫蒙茸，虎旗光綵綷。將迎走氈騎，衛從羅金鎧。當宣漢恩德，便使胡欣戴。幾日過陰山，南飛雁相背。
陰風中夜鳴，密雪逗曉積。誰言有蓬巷，但見鋪瑶席。忽憶在山中，開戶羣峯白。當時吟不厭，盡日坐巖石。徬徨懷故人，憔悴爲遷客。欲泛剡溪船，路長安可適。
昔與伯氏吟，青銅照人髮。今又讀君詩，寒冰徹人骨。時時探古趣，往往到月窟。清濟流不休，終期至溟渤。
放言破崖岸，塵事盡磨刮。況此氣澄明，幽襟亦軒豁。竟日坐衡茅，同心異胡越。吾道今不孤，長吟爲君發。
安得采虛名，師道欲吾廣。雖然成術業，曾不計少長。孔孟久已亡，富貴得亦儻。後生不聞義，前輩懼爲黨。退之昔獨傳，力振功不賞。舌吻張洪鍾，小大扣必響。近世復泯滅，務覺多忽怳。今子誠有志，方駕已屢枉。自慙懷道淺，所得可下上。正如種青松，而欲託朽壤。典冊皆可尋，聖言皆可仰。幸無增我過，此語固不爽。
秋草更綠秋林衰，長安遊客未成衣。凄凄斗欲變寒色，一夜獨語看燈輝。
臨水一太息，解舟當落暉。上樓人已遠，極目鳥空飛。荆楚時方晏，江湖客未歸。定知吟憶處，林外月光微。
溥哉孝享，將事于寧。文武卿士，冠劍在庭。爰俟帝齋，風霰其零。風霰不已，鈎陳豹尾。龍旂太常，立列比比。帝居路寢，百辟就次。至于穀旦，漫漫翳翳。帝入靈宮，左撞黄鍾。陞階置玉，日氣曈鴻。鴻鴻杲杲，氛駁陰掃。宿于太宮，月星皓皓。侍祠之臣，鵠舉鷺振。或捧其匜，或進其巾。輔相夾導，俯僂鱗鱗。圭瓚以陳，登歌以均。東向虛位，發爵親親。平明帝還，紫宸序班。望帝之顔，穆穆閑閑。簷步廊廊，雪浮陽光。大楹爛爛，朱陛煌煌。稱祝萬壽，萬壽無疆。却登寶輿，以御端門。揭雞肆赦，雷動乾坤。于時都人，于時婦女。于時蠻夷，異口同語。天子萬年，仁聖之主。臣時執冊，與物咸覩。敢播于詩，庶聞九土。
卜惟陽月吉，孝享禮方脩。齋幄嚴宮殿，羣臣奉冕旒。北風先集霰，夜雪競侵幬。羽仗天街立，龍笳象魏流。翌朝升寶輅，夾道列華輈。琳宇躬將款，珠塵密未收。撞鐘鈞奏合，奠玉日光浮。捧冊叨於左，觀儀得以周。帝來清廟下，月欲大刀頭。既祼還初次，更衣戴遠游。黄麾轉槐路，朱輦駕雲虬。武士羅金甲，中人著錦褠。千官入稱慶，萬國與同休。却出紫宸閣，俄登宣德樓。雞星傳巽令，鶴馭作天郵。肆赦通皇澤，深仁被九州。巍巍百世業，坦坦四夷柔。惠及高年叟，恩差五等侯。力田仍給復，有道俾旁求。何以歌堯美，茲同擊壤謳。
齋誠羽衛陳，庚戌推蓂莢。靈宮容物備，清廟威儀攝。遲明導玉輿，出宿戒清堞。冥濛雲霧低，泱漭乾坤接。時雪凝九霄，金笳競三疊。來賓萬國會，受職百神協。中夜即壇壝，濃陰駁鱗鬣。及爾圭幣升，煥然星斗曄。華鍾帝樂張，法從天衢躡。端門清旭上，肆宥歡聲浹。寶圖增大號，元曆開皇刼。吉甫獨何人，詠歌揚聖業。
汴水日夜淺，歸船不可留。天高雲就嶺，地冷雁迴洲。江館魚堪食，家林橘已收。平生素業在，莫見里人羞。
聊爲楚客唱，一送淮南行。出汴遠心喜，移舟孤岫橫。危帆將進浦，寒霧不分城。枚乘舊居處，向來秋草生。
編絕不加新，于今十二春。綠窗重展目，靜几勿生塵。豈愛吾廬日，終將道者親。莫嫌同刺字，漫滅看難真。
鴛鴦同白首，相得在中河。水客莫驚笑，雲間比翼多。
世爲燕趙客，慷慨有奇才。對策漢庭後，拜官江國來。舟從瓜步去，潮自蔣山回。心寄城頭月，相隨上古臺。
言籬洛陽日，正值春風前。伊水矯白鷺，蜀山鳴杜鵑。輕袍游宦去，匹馬度關年。若過君平肆，窮通可問焉。
羨君先拜邑，殘臘見登車。遠驛寒雲重，長郊積雪餘。行當勸民稼，始信带經鋤。還到濟南日，應傳古尚書。
憶昨偶相親，相親如舊友。雖言我巷殊，正住君家後。壁裏射燈光，籬根分井口。來邀食有魚，屢過貧無酒。明日定徂征，聊茲酌升斗。宵長莫惜醉，路遠空迴首。
長安新雨後，九陌少行人。同輿有宋賈，游市懷隠淪。日聞古賢哲，必與醫卜鄰。來過季主室，再拜語逡巡。矍然悟辭貌，何爲居埃塵。捧腹乃大笑，吾道非爾臻。驥慙罷馿駟，鳳豈燕雀親。筮占聊助上，功利儻及民。大夫與博士，登車若喪神。今我見何遯，始驗太史真。順性誨善惡，不離義與仁。言孝諭爲子，言忠諭爲臣。又得蜀嚴比，寧將日者均。京都盛龜筴，坐肆如魚鱗。噤口不正言，唯能辨冬春。鴻冥復何慕，安得雞鶩馴。
風毛隨校臘，浩浩古原沙。寒入弓聲健，陰藏兔徑賒。馬頭迷玉勒，鷹背落梅花。少壯心空在，悠然感歲華。
東瞻杞國城，半日鳥飛程。度雁不曾下，新文誰寄評。舊年因使至，秀句欲人驚。聊效題齋壁，先賢亦以旌。
天兵出塞日，西尉去官初。却衣老萊服，曾無梅福書。春郊欲迴雁，寒水正沉魚。任意歸舟駛，風煙亦自如。
嘗念餞行舟，風蟬動去愁。獨登孤岸立，不見遠帆收。及送故人盡，亦嗟歸迹留。洛陽君更憶，寧復醉危樓。
春風入樹綠，童稚望柴扉。遠壑杜鵑響，前山蜀客歸。到家逢社燕，下馬澣征衣。終日自臨水，應知已息機。
衡山幾千里，聞在湘川側。雲霞不可到，峯壑無由識。方丈開其間，青松隠寒色。飛鴻尚莫過，況寄雙鳬翼。
野客伐山桂，橫爲曲渚橋。勢危寧過馬，徑狹欲通樵。小艇何妨繫，離魂正此銷。想君迴首處，虹影在林椒。
雲龍本職雨，不雨其失職。萬草欲焚如，千疇幾赭色。刺史爲民憂，侵晨車競飭。朅來欵宮祠，豈不念黍稷。𩃗靄隨輪軒，霶𩃱徧畛域。孰謂雲龍愚，能成仁惠德。濯濯羣物新，葱葱衆苗殖。莫比邵父渠，初慙用人力。
古寺带脩岡，青葱萬竿玉。春梢長舊林，夏雨濕新綠。幽禽嘯呼雜，晚照陰晴續。解带欲忘歸，壺觴歡自足。
北望直百里，峨峨千仞青。斷虹迎日盡，飛雨带龍腥。陰壑煙雲畜，陽崖草木靈。登臨終不厭，時許到茲亭。
龍驥産龍駒，良金出良冶。良冶無頑礦，龍駒豈凡馬。致遠在御徒，作礪由工者。君子生慶門，詩書未嘗捨。進道期日隆，無愧金馬下。
嘗聞晉高士，時偃北窗風。及爾寂無慮，始知機盡空。便便嘲已解，栩栩夢何窮。一寤復一寐，百年消此中。
下馬獨懷古，翛然臨渡風。真人去來久，流水自無窮。雨闊沙痕漲，灣平野色通。曾興漢家業，今與百川同。
藤竹繞城陰，煙梢拂濠水。山禽時一鳴，楚客孤舟裏。孤舟穿綠荷，獵獵雨新過。誰思暮江上，只尺採蓮歌。
淵明節本高，曾不爲吏屈。斗酒從故人，籃輿傲華紱。悠然目遠空，曠爾遺羣物。飲罷即言歸，胸中寧鬰鬰。
始謫夷陵日，當居建德年。一書冤逐客，四詠繼稱賢。自謂臨江徼，相逢莫我先。白醪封畫榼，素鯉養泓泉。戒吏收山栗，呼童惜沼蓮。只期東浦過，共醉小溪邊。日日占風勢，時時到水堧。安知貪挂席，不肯暫迴船。自爾皆無定，歸歟亦未然。指程幾一月，泝險歷三千。魚鳥都難問，音塵杳莫傳。因之走羸僕，試與訪南遷。比及過牛峽，還聞迎璧田。報言雖不獲，吉語喜多全。我解歸堯闕，君移近漢淵。問途曾未遠，命駕亦何緣。衰野今行矣，隆中有待焉。鄉亭瓜接軫，風化蟻同羶。即欲朋簪盍，翻爲俗事牽。愛嬰嬌啞啞，嗜寢復便便。雞黍煩爲具，輪轅豈得前。寄聲勤以謝，幸子恕而憐。來貺誠爲望，論情恐未捐。嘗親馬南郡，果謁謝臨川。遂得窺顔色，重忻論簡編。聊咨別後著，大出篋中篇。問傳輕何學，言詩詆鄭箋。飄流信窮厄，探討愈精專。道舊終忘倦，評文欲廢眠。寧知主人貴，但見左魚懸。所至同風月，相歡憶澗瀍。清歌嗟在耳，素髮怪侵顛。翠堞時登眺，芳洲屢泝沿。難醒撥醅醁，殊厭落頭鮮。坐竹聽啼鳥，臨流聒嘒蟬。孤亭起歸夢，南陌去揚鞭。出餞陪雙旆，方蘄歷廣瀍。始生山吏敬，頗釋利途邅。會面辭何吐，離膺事已填。空餘郡樓望，野色際平煙。
冒雨上城頭，凄凄欲報秋。雲低密藏樹，風急暗侵樓。漸積荷珠重，新添沼鑑幽。憑欄未能去，公自念民疇。
盛夏萬物當長養，驕陽不雨誰爲憂。天無纖雲野赬色，草木焦卷如經秋。南陽太守自引咎，不以天時爲怨尤。齋精潔慮祠望內，僚屬奔從無停輈。謾取詩言占離畢，徒依風俗驗鳴鳩。忽聞郡北直百里，岑岑岐笠藏靈湫。持牲遣吏詣其下，俎豆未徹升陰虬。電光劃劃遶巖壁，雷聲隠隠生山陬。擁雲馳雨自東上，西風斗猛雲還收。神龍蓄志未發泄，明日更與頑陽讎。黤靄陰黑若卷海，聯綿霹靂能破仇。沃然原隰洗妖氣，浩爾溝瀆揚平流。九穀有登百姓喜，蜿蜒歆祀神何羞。
西風一夕狂，古屋吹可恐。微變蜻蛚吟，斗摧蚊蚋勇。朝驚露墜梧，遠愛雲飛隴。還憶舊溪遊，水清漁箔壅。
齋舫談經後，官池載酒行。斜陽鳥外落，新月樹端生。演漾思江浦，夷猶繞郡城。東轅有遺恨，日日物華清。
積雨漲秋壕，輕舟此共遨。菰蒲斂鋩鍔，蓮芡熟櫜韜。岸靜魚跳月，林喧鳥避篙。歸時興不淺，風物正蕭騷。
聊爲飛礫戲，愈切愈紛如。自是取勢闊，非關用意疎。悞驚花鳥起，亂破錦苔初。童指拾將禿，多慙賈勇餘。
吾貧只一馬，昨日忽云喪。庭樹齧無膚，秋郊誰復放。空傷駿骨埋，固乏弊帷葬。況本出天閑，因之重怊悵。
妾家鄧侯國，肯愧邯鄲姝。世本富繒綺，嬌愛比明珠。十五學組紃，未嘗開戶樞。十六失所適，姓名傾里閭。十七善歌舞，使君邀宴娛。自茲著樂府，不得同羅敷。凉溫忽荏苒，屢接朝大夫。相歡不及情，何異逢路衢。昨日一見郎，目色曾不渝。結愛從此篤，暫隔猶恐疎。如何遂從宦，去涉千里途。郎跨青驄馬，妾乘白雪駒。送郎郎未速，別妾妾仍孤。不如水中鱗，雙雙依綠蒲。不如雲間鵠，兩兩下平湖。魚鳥尚有託，妾今誰與俱。去去約春華，終朝怨日賒。一心思杏子，便擬見梅花。梅花幾時吐，頻掐欄竿數。東風若見郎，重爲歌金縷。
聞道芳洲景氣新，却輸鷗鷺日相親。小槽酒熟玻瓈色，誰憶高臺共賦人。
千里向巴東，青山不可窮。峽猿初入聽，蠻語未全通。暮雪思梁國，朝雲識楚宮。吏人迎拜處，嘶馬入丹楓。
朔風嗥枯枝，遠雁不能起。日色寒無光，原野澹千里。所思在南國，遐路闊音旨。潛鱗亦安託，冰結長河水。峨峨既未泮，獵獵終不已。悠然傷我心，歷亂非可擬。
風急夜窗鳴，暗知庭下積。曉幔忻以捲，虛堂睡成癖。飄颻初縈林，凌亂欲侵席。擁扉人莫掃，何似袁家宅。
登城望密雪，浩浩川野昏。誰思五原下，甲色千里屯。凍禽立枯枝，饑獸齧陳根。念彼無衣褐，愧此貂裘溫。
晝雪落旋消，夜雪寒易積。燈清古屋深，爐凍殘煙碧。爲沽一斗酒，暫對千里客。酒薄意不淺，輕今須重昔。重昔是年華，飄飄猶過隙。一醉冒風歸，平明馬無跡。
忽驚南郊信，半夜雪中來。遂哭寢門外，始嗟梁木摧。文章千古盛，風韻故人哀。憶昨臨湍水，寧知隔夜臺。
平昔聞嚴助，承明厭直廬。請章來未久，捐館遽何如。無復淮南諭，曾成太史書。蒼蒼不可問，揮涕望輀車。
自古豈無死，賢哉獨可悲。家貧留旅櫬，門慶有諸兒。里社當存祀，邦人定立碑。還同羊叔子，罷市見遺思。
郭門臨汝水，鏡色入高衢。鞍馬過其上，塵襟蕩已無。及郊逢故友，出涕各霑襦。神物喪頭角，空存尾與軀。溝木失匠斲，誰施藍與朱。並轡不能語，斯文其已夫。歸來授予館，自爲炊彫胡。且勿厭茲會，日月易以徂。
上人南方來，手抱伏犧器。頹然造我門，不顧門下吏。上堂弄金徽，深得太古意。清風蕭蕭生，脩竹摇晚翠。聲妙非可傳，彈罷不復記。明日告以行，徒興江海思。
何以擬君子，雲鴻肅羽儀。將過上林苑，先集孝王池。唼藻有餘樂，漸磐方得時。野塘歸莫晚，白水遠連陂。
雨脚收不盡，斜陽半古城。獨携幽客步，閑閱老農耕。寶氣無人發，陰蟲入夜鳴。余非避喧者，坐愛遠風清。
昨朝人自東郡來，古紙兩軸緘縢開。滑如春冰密如蠒，把玩驚喜心徘徊。蜀牋蠹脆不禁久，剡楮薄慢還可咍。書言寄去當寶惜，慎勿亂與人翦裁。江南李氏有國日，百金不許市一枚。澄心堂中唯此物，靜几鋪寫無塵埃。當時國破何所有，帑藏空竭生莓苔。但存圖書及此紙，輦大都府非珍瓌。于今已踰六十載，棄置大屋牆角堆。幅狹不堪作詔命，聊備麤使供鸞臺。鸞臺天官或好事，持歸秘惜何嫌猜。君今轉遺重增愧，無君筆札無君才。心煩收拾乏匱櫝，日畏撦裂防嬰孩。不忍揮毫徒有思，依依還起子山哀。
胡騎犯邊來，漢兵皆死戰。昨聞衛將軍，賢俊多所薦。知君慮不淺，求對未央殿。天子喜有言，軺車因召見。籌畫當冕旒，袍魚賜銀茜。曰臣豈身謀，而邀陛下睠。青衫出二崤，白馬如飛電。關山冒風露，兒女泣霜霰。軍客壯士多，劍藝匹夫衒。賈誼非俗儒，慎無輕寡變。
聊隨漢使者，一上周王城。片雨北郊晦，殘陽西嶺明。野禽呼自別，香草問無名。誰復黍離詠，但興箕潁情。
去日覓釣竿，定能垂釣否。若不暇釣魚，釣竿當去取。
日結一尺網，知吐幾尺絲。百蟲爲爾食，九腹常苦饑。
春雷未出地，南土物尚凍。呼譟助發生，萌穎强抽𦮎。團爲蒼玉璧，隠起雙飛鳳。獨應近臣頒，豈得常寮共。顧茲實賤貧，何以叨贈貢。石碾破微綠，山泉貯寒洞。味餘喉舌甘，色薄牛馬湩。陸氏經不經，周公夢不夢。雲脚俗所珍，鳥觜誇仍衆。常常濫盃甌，草草盈罌甕。寧知有奇品，圭角百金中。秘惜誰可邀，虛齋對禽哢。
秋水漫長堤，郊原上下迷。孤城閉板築，高樹見巢棲。耳厭蛙聲極，漚生雨點齊。渚間牛不辨，誰爲掃陰霓。
不如無道國，而水冒城郭。豈敢問天災，但慙爲政惡。湍迴萬瓦裂，槎向千林閣。獨此懷百憂，思歸卧雲壑。
我世本儒術，所談聖人篇。聖篇闢乎道，信謂天地根。衆賢發藴奧，授業稱專門。傳箋與注解，璨璨今猶存。始欲沿其學，陳跡不可言。唯餘兵家說，自昔罕所論。因暇聊發篋，故讀尚可溫。將爲文者備，豈必握武賁。終資仁義師，焉愧道德藩。揮毫試析理，已厭前輩繁。信有一日長，可壓千載魂。未涉勿言淺，尋流方見源。廟謀盛夔禼，正議滅烏孫。吾徒誠合進，尚念有親尊。
行行古城頭，歷覽古城下。水鳥傍人煙，河流隔桑柘。秋山豁晴翠，野老親時稼。民訟今已稀，閑登厭官舍。
上交執正道，下交守奇節。當爲蘭死香，勿作竹枯裂。試看溫玉堅，何似春冰折。貴賤事乃見，古今情不別。平生相與親，晏歲誰可决。君能持此意，足以表風烈。
體羸易生疾，況乃凌秋陰。微寒薄膚腠，飲藥增衣衾。一日失所治，百骸將不任。當從華氏學，聊欲爲戲禽。
高樹蔭柴扉，青苔照落暉。荷鋤山月上，尋徑野煙微。老叟扶童望，羸牛带犢歸。燈前飯何有，白薤露中肥。
秋空幾旬雨，四海低鵬翮。晝不見日精，夜不見月魄。灑盡天漢流，蒸爛女媧石。塗潦將埋輪，牛馬困負軛。羣蟲無土蟄，百果就枝坼。安能誅陰虬，坐使天地闢。
東方有鎩禽，已喜羽翰插。重來金馬門，莫忘黄牛峽。黄牛無冬春，遠水生鱗甲。今非昔日憂，賀酒特新壓。
授衣念徂節，闔棺傷故人。故人昔送我，把酒湍水濱。只道後期易，豈知無會因。死生意不及，欲語鼻先辛。既乏羨門術，安得如松筠。寒暑更數十，應亦同埃塵。
陰蜺橫天，長劍欲抉，匣穎未露兮精鋼已折。層冰塞川，猛炬方烈，凝氣未銷兮高焰已滅。雖忠毅之有志兮，當衰運之閉結。嗟身禍之不免兮，甘就死於縲絏。何賢者之景慕兮，或自表而謝絕。惟荀公之獲御兮，見顔間之氣悅。奚服媚之若茲兮，蓋操秉乎峻節。風裁獨高而罕接兮，號龍門而無凡轍。允簡亢不容於時兮，玉雖碎而猶潔。痛漢綱之頹圮兮，又何毀乎賢哲。歷千古而可悲兮，故余不得而面結。叨此邦而長民兮，過舊壠而增咽。嗟異代之有遇兮，若登履乎閫闑。對風樹之蕭蕭兮，想魂氣之未竭。聊感槩於斯兮，寫憂心之惙惙。
城下漢江流，滄波照鬢秋。山川包楚塞，風物似荆州。試聽清砧發，何如畫角愁。遥知絕戎事，水味有槎頭。
得朋如得寶，何恨相知晚。舊友貴來疎，嗟君行復遠。秋城隔寒水，驛路入蒼巘。古情深不深，所祝加餐飯。
誰道田家樂，春稅秋未足。里胥扣我門，日夕苦煎促。盛夏流潦多，白水高於屋。水既害我菽，蝗又食我粟。前月詔書來，生齒復板錄。三丁籍一壯，惡使操弓韣。州符今又嚴，老吏持鞭朴。搜索稚與艾，唯存跛無目。田閭敢怨嗟，父子各悲哭。南畝焉可事，買箭賣牛犢。愁氣變久雨，鐺缶空無粥。盲跛不能耕，死亡在遲速。我聞誠所慙，徒爾叨君祿。却詠歸去來，刈薪向深谷。
我本山水鄉，看山常不足。自從到官來，塵事便拘束。嘗聞此山寺，法宇深雲木。無由一來過，夢想向巖谷。按田趨鄰疆，跨馬涉平陸。良友送我行，偶與賞心屬。禪庭鳴白雞，祖席歌黄鵠。野氣逼人寒，嵐光添酒綠。言離非遠離，但愛交情篤。重游應有期，君亦行車促。
亂石若羣羊，緣崗卧斜日。曾非左慈化，更想初平叱。無羶穴蟻去，有乳寒泉出。誰憶灞陵原，纍纍冢傍質。
汝墳貧家女，行哭音悽愴。自言有老父，孤獨無丁壯。郡吏來何暴，縣官不敢抗。督遣勿稽留，龍鍾去携仗。勤勤囑四鄰，幸願相依傍。適聞閭里歸，問訊疑猶强。果然寒雨中，僵死壤河上。弱質無以託，橫尸無以葬。生女不如男，雖存何所當。拊膺呼蒼天，生死將奈向。
試看昆陽下，白骨猶銜鏃。莫願隍水頭，更添新鬼哭。
吳牛行欲老，漢馬焉得肥。筋力不可恃，遊子當念歸。
山下溪流照城郭，幽庭柏子風自落。古壇蒼蘚少人行，不見雙鳬見黄雀。
{上/貝}物還見驚，從來人所悼。今看古壁畫，應合當時好。
昔與南陽太守行，車騎休時訪庭柏。今來重看壁間題，太守已爲泉下客。獨留清血是門人，怊悵便令生死隔。
莽莽蒿萊下，紛紛狡兔迷。枯枝坐守者，若箇是忘歸。
灼灼生寒燼，終朝照席明。從教占有驗，燃滅本無情。
適與野情愜，千山高復低。好峯隨處改，幽徑獨行迷。霜落熊升樹，林空鹿飲溪。人家在何許，雲外一聲雞。
訪古歷荒城，城孤落日鳴。人琴兩不見，破月高臺傾。
家近心還速，川長馬易疲。望山孤寺出，渡水夕陽遲。來向林間宿，歸須月上時。只應庭際鵲，已報汝先知。
寒草纔變枯，陳根已含綠。始知天地仁，誰道風霜酷。
晨風無定巢，遠寄鷦鷯枝。天寒鼓翼健，粒食寧所窺。大澤多羣羽，翱翔各有時。今子振衣去，焉能久迍羈。
少年遊太學，著盡篋中衣。獨劍自爲伴，無家何處歸。秋蓬隨野轉，寒鵲遶林飛。霄漢有知己，行行寧久微。
馬蹄踐霜雪，不畏道路寒。游子重衣裘，慈母懸心肝。懸心幾千里，冉冉歲已殘。大河今漸涸，遠目常不乾。度雁朝夕聞，尺書寄亦難。願同車輪復，勿比弦上丸。
往日送子春風前，春風酣酣杏正妍。今來送歸秋風後，秋風摵摵沙滿川。馬鬣斜傾毛瑟縮，馭吏噤唫足後先。弊裘吹裂寒入骨，枯株磨戛火欲燃。忽逢古寺出巖腹，與君下馬相留連。殿堂高下就山勢，松柏森聳侵雲巔。長廊落葉卷若掃，丈室垂幔翻如褰。像塑神母乳九子，抱携撫玩皆可憐。却令遠客自生念，欲見幼稚心煩煎。擁爐對坐日昏黑，龕燈共借僧榻眠。雖然覆衣冷如鐵，不及在家貧無氊。曲肱難寐要天曉，兩股凍痹仍筋攣。桹桹殘夜木魚響，起看昴畢傾西躔。怒號斗息東方白，童僕整肅吾將還。老僧掃壁持筆硯，請予强此題歲年。出門並轡至山店，茅屋揭盡餘尺椽。又據胡床一談笑，君不解飲聊開筵。程次都無五百里，篋中可乏一囊錢。拂衣頻起畏日昃，應恐慈母心懸懸。顧我便當江海去，却思此地何由緣。
疲馬不畏鞭，暮途知幾千。當須量馬力，始得君馬全。
遥知夜相過，對語冷無火。險辭鬭尖奇，凍地抽笋笴。唫成欲寄誰，談極唯思我。學術窮後先，文字少許可。敢將蠡測海，有似脂出輠。必餓嘗見憂，此病各又果。弊駕當還都，重門不須鏁。到時春怡怡，萬柳枝娜娜。定應人折贈，只恐絮已墮。行橐且不貧，明珠藏百顆。
南陽古原上，荒塚若魚鱗。劍佩不爲土，衣冠應化塵。枯骸託魑魅，細草沒麒麟。何必問名氏，漢家多近親。
與子乘羸馬，夜投山家宿。風雪滿綈裘，燈火深竹屋。烹雞頼主人，吠犬憎倦僕。明發到巖前，春荑凍雲木。
自倚春風暖，輕袍犯雪來。過塘迷綠水，拂樹雜芳梅。山蔽峯難辨，樵通徑易開。野行方有味，緩轡不須催。
來尋谷口春，正值陰雲結。日暮冰霰繁，宿亭孤飯設。侵晨登壠去，始見羣峯列。草凍未抽心，松枯猶抱節。川傍認飛鷺，林上墜殘雪。何意待芳菲，遲留未堪折。
窮覽川原勝，經行未厭頻。樵深但聞斧，谷暖自留春。臨水何妨坐，看雲忽滯人。誰家煙塢裏，竹樹遠相鄰。
三月花已休，閑來羨叢薄。河回地勢偏，雨入灘聲惡。綠草旋抽心，青梅猶带萼。主人歸未歸，誰省曾遊樂。
與君先後發，同走向京華。羨躍青驪去，將乘烏榜賒。著鞭辭宿雨，渡水踏春沙。聞道求爲縣，應當學種花。
試望許西偏，湖光浸曉煙。岸痕添宿雨，草色際平田。夏木陰猶薄，朱荷出未圓。人閑綠波靜，幽鷺插頭眠。
上黨佛祠何可觀，開元瑞物圖高閣。又有長廊古壁上，復是名輩題丹雘。當時泥用絲作筋，意欲千載無剝落。書奇畫妙了不識，訛傳墨土能治瘧。寺僧不惜人掐取，筆畫遂缺如鳥啄。後來好事恐磨滅，寶刀裁剗泥如剝。取之龕置綠板匣，便寶箱楮同美璞。拂拭還看體勢生，盤屈蒼虬舞鸞鷟。在昔不畏屋壁壞，今也常恐兒童撲。夫君知我心所重，南歸贈以致誠慤。此時雖喜落吾手，老大腕硬無由學。但當拜貺不敢忘，莫爲報言曾未數。
寶元元年西夏叛，天子命將臨戎行。二年孟春果來寇，高奴城下皆氐羌。五原偏師急赴敵，晝夜不息趨戰場。馬煩人怠當勁虜，雖持利器安得强。二師覆敗乃自取，豈是廊廟謀不臧。朝廷又選益經略，三幙賢俊務所長。或取李悝備邊策，或欲五道出朔方。仲夏科民挾弓矢，季冬括馿齎道糧。官軍未進復犯塞，搴旗殺將何倡狂。遂令士卒愈沮氣，欲使乘障膽不張。我願助畫跡且遠，側身西望空淒涼。庶幾一言可裨益，臨風欲寄鳥翼翔。所宜畜銳保城壁，轉饋先在通行商。守而勿追彼自困，境上未免小奪攘。譬如蚊虻噆膚體，實於肌血無大傷。此言雖小可喻遠，幸公采用不我忘。誠知公慮若裴度，聖上聽用同憲皇。當時豈不歷歲月，猶且衆鎮未陸梁。況今鷹犬乏雄勇，便擬馳騁徒蒼惶。且緩須時勵犀卒，終期拉朽功莫當。
昔聞桓司馬，娶妾貌甚都。其妻南郡主，悍妬誰與俱。持刀擁羣婢，逕往將必屠。妾時在窗前，解鬟臨鏡梳。鬒髮雲垂地，瑩姿冰照壺。妾初見主來，綰髻下庭隅。斂手語出處，國破家已殂。無心來至此，豈願奉君娛。今日苟見殺，雖死生不殊。主乃擲刃前，抱持一長吁。曰我見猶憐，何況是老奴。盛怒反爲喜，哀矜非始圖。嫉忌尚服美，傷哉今亦無。
新晴萬柳齊，鶑度水東西。城上明殘照，雲間挂斷霓。煙蒲勻若翦，沙岸浄無泥。菓壓繁枝重，人乘小駟低。嵐光開翡翠，湖色浸玻瓈。只欠朱藤密，如過罨畫谿。
疎雲漏斜照，殘雨葉間明。飛蓋城頭去，澄湖水正平。荷盛鮫客淚，蔓濯野人纓。公獨思康樂，臨流誦句清。
落日探兵至，黄塵鈔騎多。邀勳輕赴敵，轉戰背長河。大將中流矢，殘兵空負戈。散亡歸不得，掩抑泣山阿。
縱橫尸暴積，萬殞少全生。飲雨活胡地，脫身歸漢城。野貛穿廢竈，妖鵩嘯空營。侵骨劍瘡在，無人爲不驚。
夏景已多趣，湖邊日更佳。園葵雜紅紫，岸柳自欹斜。雨氣收林表，城陰接水涯。愛閑輸白鳥，盡日立汀沙。
憶同仲春月，冒雨過穰亭。聊酌山酒別，獨吟夜燈青。明朝上嶺路，羣岫張雲屏。忽入川谷秀，固非平生經。綠竹間紅萼，紫藤垂千扃。春塘水决决，野老髮星星。田父相與至，里言尚可聽。始聞丹砂岑，遂識五壠形。傍瞻禹湯迹，競信廟貌靈。邀我陟巉巉，宿霧方冥冥。暗霑衣裘濕，時襲草木馨。棟宇敞絕頂，牲酒列幽亭。竹杯占禍福，巫錦醉一嚀。日晏別雲外，月出至近坰。僕夫疲不進，鞭策無暫停。我馬忽顛墜，君心同鶺鴒。再駕體無傷，扣關燭已熒。自茲期莫逆，未契心所銘。怱怱操行袂，汎汎如水萍。今來各一方，安得同醉醒。
雄雌雙好鳥，託棲空樹中。有蛇出傍穴，噴毒氣如虹。半夜此驚飛，瞥目隨西東。有喙不能達，啼雲復嘯風。迴翔隔歲月，老木高童童。眼生衆禽噪，雖近未由通。昨朝煙雨晦，並翼向幽叢。鷹鸇尚橫集，颺颺意無窮。
劈竹兩分張，情知無合理。織作雙紋簟，依然淚花紫。淚花雖復合，疑岫幾千里。欲識舜娥悲，無窮似湘水。
藹藹桑柘岸，喧喧雞犬村。晚雲連雨黑，秋水带沙渾。稍聽鄰船語，初分異土言。雖嗟遠朋友，日喜近田園。
潯陽幾千里，無不見爐峯。蒼翠入衆目，巖壑少行蹤。高僧忽獨往，杳杳懷遠公。嘗聞虎溪上，醉令或來同。而今競邀致，幾里聞松風。塵心古難洗，瀑布垂秋虹。
前時京師來，對馬嘗相揖。埃塵正滿衢，笑語曾未及。雖然恨莫親，往往聞風什。星斗交垂光，昭昭不可挹。獨哦秋露中，豈顧衣裘溼。酒杯輕宇宙，天馬難羈縶。今朝我還都，但見交朋泣。借問泣者誰，曼卿魂已蟄。堂堂豪傑姿，遂爾一棺戢。君生寒月明，君沒寒月入。月入還復升，精魄寧未集。孤墳細草遍，翠碣嗟新立。
新霜未落汴水淺，輕舸惟恐東下遲。遶城假得老病馬，一步一跛令人疲。到君官舍欲取別，君惜我去頻增嘻。便步髯奴呼子履，又令開席羅酒巵。逡巡陳子果亦至，共坐小室聊伸眉。烹雞庖兔下筯美，盤實飣餖栗與梨。蕭蕭細雨作寒色，厭厭盡醉安可辭。門前有客莫許報，我方劇飲冠幘欹。文章或論到淵奧，輕重曾不遺毫釐。間以辨謔每絕倒，豈顧明日無晨炊。六街禁夜猶未去，童僕竊訝吾儕癡。談兵究弊又何益，萬口不謂儒者知。酒酣耳熱試發泄，二子尚乃驚我爲。露才揚己古來惡，卷舌噤口南方馳。江湖秋老鱖鱸熟，歸奉甘旨誠其宜。但願音塵寄鳥翼，慎勿却效兒女悲。
朝落幾寸水，暮長幾寸沙。深灘鼇背出，淺浪龍鱗斜。秋風忽又惡，越舫嗟初閣。坐想掖垣人，猶如在寥廓。
舊傳媯氏女，將適楚人時。築館自臨水，故臺空此基。因爲楚宮媵，來與使車期。樓上望湖上，煙林晚蔽虧。
公來有餘樂，所樂爲郡間。訟稀聊自適，靜勝以紓顔。清軒開曉幔，歷歷見淮山。山色洗新雨，佳期如可攀。代異雞犬去，時平草木閑。試望天衢近，飛駕應此還。
周當戰國時，何爲守靜正。干戈既日尋，仁義固不競。天下皆跖徒，寧知聖爲聖。是將萬物齊，不顧千金聘。所以忘形骸，所以保性命。安能小仲尼，豈不識世病。我從魏公來，訪古停烏榜。聊識賢者心，吁嗟一長詠。
宿雲未全斂，微雨入船疎。問伴失前後，暝行隨疾徐。相親沙上雁，自樂水中魚。亭午日光透，遠分林際居。
暗開淮水平，遠見孤城出。出舟問舟子，遽對那能悉。始聞莊生臺，還想觀魚日。果得真隠心，魚鳥情非密。
輕舟晚投處，聒聒渚禽嘶。橡子隨薪束，蔬科带土携。岸幽雲滿石，潮落蚌生泥。客思無憀極，唯將魯酒迷。
野雁不知數，翳然川上鳴。曾無設羅意，空自見船驚。渺渺拍波去，紛紛孤嶼盈。苦寒非塞外，霜落夜淮清。
漠漠晝煙披，縱橫見漁艇。輕橈上急水，或與飛鴻並。魚大釣絲微，牽隨碧潭迥。向晚得志歸，浩歌山月靜。
舟閣下灘遲，蒼黄暮灘上。偏愁逆水風，更駕崩沙浪。落日看已昏，漁燈遠相向。夜闌天轉寒，坐待潮流漲。
湖山饒邃處，曾省牧之遊。雁落葑田闊，船過菱渚秋。野煙昏古寺，波影動危樓。到日尋題墨，猶應舊壁留。
曾遊鳳池上，曾食鳳池萍。乞與江湖去，將期養素翎。不同王逸少，辛苦寫黄庭。
吳客獨來後，楚橈歸夕曛。山形無地接，寺界與波分。巢鶻寧窺物，馴鷗自作羣。老僧忘歲月，石上看江雲。
臘月海風急，雪吹巖下窗。輕舟不畏浪，昨日過寒江。渡口復夕興，區中無與雙。忽牽兒女戀，空聽遠鐘撞。
一遊江山上，日日吟不足。雙錫忽來過，衣霜带初旭。況能持茗具，向此烹新綠。中𤃩水若飴，北焙花如粟。還將塵慮滌，自愧冠纓束。何以報勤勤，馳奴扣雲谷。
久已厭宦旅，故茲歸江南。始時遽辭邑，不及事春蠶。殘臘猶在道，險阻固所諳。扁舟次淮海，喜遇釋子談。契闊十五年，尚謂卧巖庵。偶見如夙期，淹留良亦甘。歎逝獨泫然，懷悲情豈堪。班班雲中鳥，共看投夕嵐。曷不念舊隠，山水唯素耽。我從湖上去，微爵輕子男。
塞上備胡羌，關中調兵食。秦民尚苦輸，漢吏勤求職。君今喜懷詔，馳騎寧暇息。其邑嘗雨金，於時豈能得。行當經灞上，故事猶可憶。前代多戰爭，鬼火弄陰黑。蒼蒼路傍草，憔悴希春色。縣塗誠有政，威惠爲令德。
淮上一相遇，憶在京都時。雖驚歲月換，未改松桂姿。童侍兩三人，瓶錫相與隨。自言東越來，篋中多好詩。文字皆妥帖，業術無傾欹。前輩嘗有言，清氣散人脾。語妙見情性，說之聊解頤。始推杼山學，得非素所師。此固有深趣，吾心久已知。橫琴乃玄悟，豈必弄鳴絲。古樂衆少聽，誰知彼吹箎。師曠沒世後，伯牙衆身悲。願同黄鵠舉，遠歸滄海涯。老驥雖不病，長坂安可馳。天台況奇勝，日夕勞夢思。尚忝齒纓綬，終年趨路岐。俯愧淵中魚，游泳水之湄。仰羨雲間鷙，凌厲辭縶維。居嘗起斯念，未去情不怡。今朝更道舊，感愴各嚬眉。同遊謝公門，遠想袂霑洟。惜哉胡不仁，碎彼東方琪。又出數紙書，手澤尚可披。眷眷疇昔意，於今當語誰。復遺三百言，玩味自挽髭。序事盡成故，慨吟良有資。其詞何亹亹，宛若對風規。冷然聳心目，不覺整冠緌。重以超俗韻，顧予賤職司。是猶猿鳥情，並此駑櫪卑。報投仍勉强，實謬匠者爲。應哂不量力，短兵茲已疲。
舟中逢獻歲，風雨送餘寒。推年增漸老，永懷殊鮮歡。江邊無車馬，鑑裏對衣冠。孺人相慶拜，共坐列杯盤。盤中多橘柚，未咀齒已酸。飲酒復先醉，頗覺量不寬。岸梅欲破萼，野水微生瀾。來者即爲新，過者故爲殘。何言昨日趣，乃作去年觀。時節未變易，人世良可歎。
巢禽託靜林，潛魚戀深壑。豈不能自安，翔泳得所樂。達士遠紛華，於茲守沖漠。堂前鳴松風，堂後馥花萼。好鳥時一呼，澄明望寥廓。詩興猶不忘，禪心詎云著。所以得自然，寧必萬緣縛。未能與之游，懷慕徒有作。
稂莠非所殖，嘉禾共一田。老農實惡之，豈共時稼捐。管蔡與盜跖，同氣詎能遷。周公不妨聖，柳惠不妨賢。賢哉彼薅矣，取舍得其然。
江上渰淒淒，天形接野低。岸痕生舊水，馬跡踏春泥。風急侵衣重，山昏卷幔迷。誰驚二客論，不愧巨源妻。
向不樂郡府，遂云歸田園。結廬復種蓺，草樹日已繁。散帙理舊學，了然無俗喧。春雨一迴過，覽耕登古原。青山每自愛，霽色當衡門。故人苟來往，名宦未嘗言。趣適已不淺，道心良亦存。忽聞辟書至，便令驅犢轅。豈期同瓠瓜，長繫蒿萊根。始知古君子，出處惟義敦。
主人門下客，寂寞在江涘。我昨謝銅章，解組猶脫屣。前日至朱方，正值春雨起。君時冒雨來，曾不避泥滓。林枝滴衣襟，沙岸平履齒。相歡了無間，偶論通遠旨。去逢交親問，爲報心如水。
曾非遠城郭，寂爾隔囂氛。尚有南朝樹，能留北固雲。川濤觀海若，霜磬入江濆。衛國丹青在，孤堂綠桂薰。
當時植珍木，豈是昧前規。廢宅長春草，故山存舊碑。已嗟良璧毀，安識古松姿。叔子每懷慕，此心空自知。
誰道江南暖，新春見雪飛。鷗來親客艇，花亂上人衣。古郡地偏寂，野窗寒入微。戴家人不遠，欲去未能歸。
密霰來新歲，春陽氣漸微。侵庭草芽凍，紛雜雁行飛。江寺誰開逕，湖山我欲歸。雨花無六出，休怪著人衣。
野木扶疎重復重，塘蒲涵水綠茸茸。琴書尤古得爲樂，休問前山有戴顒。
靜節歸來自結廬，稚川閑去亦多書。請君架上添芸草，莫遣中間有蠹魚。
冬日迎喧此未宜，苦吟那對朔風時。祇誇砌下留殘雪，不看簷間斗柄垂。
植幹森然美在庭，更憐相倚自青青。翠姿且有干雲勢，豈是孤生向遠坰。
勾引風聲已可聽，高陰仍更接崗形。知君久欲平心氣，早晚根傍長茯苓。
小舫閑撐莫厭遲，比於刳艇劣相宜。漕河有處通陂水，深入荷花人不知。
遠愛檀欒碧逕開，荷鋤乘雨破秋苔。直須探作阮家趣，更向煙林缺處栽。
雜芳春發淺深叢，曲塢逶迤紫間紅。色賤格微應不數，少添蘭菊待秋風。
翠色凌寒豈易衰，柔條堪結更葳蕤。松身柏葉能相似，勁拔緣何不自持。
淺淺清泉自鑑開，鱗鱗寒甃未生苔。山中亭午野禽渴，不畏人驚欲下來。
方看梅柳春，共別川河上。移舟人已歸，迴首竹林望。水渾不照影，山遠猶相向。聞道欲西游，漢家今尚壯。
別君忽五年，相望非一日。會合如夢寐，欣喜對形質。是時春已仲，臨水柳未密。載酒相與游，輕舠劣容膝。禪扃竹下過，乳井松間出。烹茶覺暫醒，岸幘情彌逸。興闌乘月歸，及旦解行繂。離懷更宿酲，遠想都如失。
疇昔居洛陽，看盡名園花。臨水復蔭竹，豔色照彤霞。良友相與至，競飲歡無涯。而今猶老翁，鬢髮但未華。昨日到湖上，碧水涵蒲芽。此情頗已愜，薄宦非初嗟。况乃蒙見憐，带雨摘春葩。雖無向時樂，惠好仍有加。
處山方畏淺，曾慕結深廬。要與雲峯近，寧將野客疎。澗苗來入俎，林鳥或窺書。何事輕茲樂，而從出塞車。
余昔困川途，今非羨行者。離心寄南風，相送過平野。既吹蓮葉舟，更逐桂條馬。中州多故人，懷抱幸君寫。
吳兒能刺舟，其駛劇飛鳥。行行固莫留，望進前山小。家貧吾不憂，身計爾自了。何當還里門，拜慶期秋杪。
比泛苕溪來，初逢卞山雨。雨收精舍出，喜與高僧語。門臨水若鑑，萬象皆可覩。清浄欲誰鄰，野蓮無處所。
客有袖中書，初憑春燕寄。春燕不時來，秋鴻今始至。水落蒲藻寒，悠悠江浦意。
南國易悲愁，西風起高樹。枯荷復送雨，度雁寧知數。欲問北來音，繫書復若故。冥飛杳無跡，弋者徒有慕。况在白蘋洲，而懷石渠署。石渠多故人，鵷鵠方騫翥。鏘鳴尚可希，綷翼何由附。主人頼知己，未變疇昔顧。乘桴豈仲尼，好勇非季路。幸依南郡帳，不學邯鄲步。自守終日愚，都忘向時慮。睠戀此江湖，親年當喜懼。既獲庭闈近，又多山水趣。邇來對明月，千里猶會晤。長橋人絕聲，舉酒逢秋露。迥聞孤舟笛，煙水在何處。俯檻意無涯，跳波魚夜乳。頗得真隠情，奚須慕巢許。思寄梅枝香，遠隔蘭溪渡。緘之付好風，精爽亦隨去。
東吳臨海若，看月上青冥。河漢微分練，星辰淡布螢。細煙沉遠水，重露裛空庭。孤坐饒清興，惟將影對形。
世路多氛垢，人間浪逐名。是非還自喻，寵辱固堪驚。薄宦真何戀，丹砂儻可成。終尋谷口隠，鄭子豈其卿。
始至荷芰生，田田湖上密。復當花競時，豔色凌朝日。今來蓮已枯，碧水墮秋實。更待雪中過，羣峯應互出。樽有綠蟻醅，俎有赬壺橘。可以持蟹螯，逍遥此居室。
我昨之官來，值君爲郡掾。當年已知名，是日纔識面。未久嗟還都，始應羣公薦。遂除芸省郎，出治江上縣。縣劇素所聞，其俗到可見。水精製盤盂，冰瑩産郊甸。鳴箏斲桐梓，雕飾雜寶絢。有藥化銅鉛，方士多伏鍊。君今齒尚壯，好學常不倦。二者定非惑，吾言亦狂狷。絃歌將有餘，幸可窮經傳。歸來期著書，篋楮盈百卷。莫學此疎慵，無能守貧賤。明朝君當行，勉勉自出餞。豈無一壺酒，豈無一鼎饌。
上帝設號令，隠其南山下。震發固有時，曷常事憑怒。春以動含生，夏以奮風雨。冬其息不用，藏在黄厚土。我今來江南，歲曆惟建午。如何小雪前，向曉疑鳴釜。蛟蛇龜蟲厄，鱗裂口塊吐。蝦蟆不食月，深窟僵兩股。天公豈物欺，若此汩時序。或言非天公，實乃陰怪主。嘗觀古祠畫，牛首椎連鼓。黑雲雜狂飇，相與爲肺腑。是不由昊穹，安能順寒暑。吾因考厥事，復以驗莽鹵。市井欺量衡，定知不活汝。元惡逆大倫，勿加霹靂斧。此豈曰無私，故予未所取。必恐竊天威，似將文法侮。焉顧五行錯，詎畏萬物覩。欲扣九門陳，恨身無鳥羽。
玉斧裁雲片，形如阿井膠。春谿鬭新色，寒籜見重包。價劣萬金敵，名將紫筍拋。桓公不知味，空問楚人茅。
霜風刮地如刀鎌，鳥不遠飛魚已潛。何况削髮冷入骨，草屨不畏冰雪霑。緣山涉水去幾里，晝鉢野飯誰來添。毘陵舊寺苦欲到，索我贈行無久淹。
初日照城樓，流暉及菌閣。上收花霧紅，下見春煙薄。信美是殊邦，而淹佐時略。自慙江外人，敢慕淮南作。
卉木日以發，中圃日以嘉。歡言樂和景，及此鬢未華。春風實無幾，凌亂枝上花。山陰况暮月，俯仰誠可嗟。
蟋蟀在秋堂，芙蕖出深水。浩露同一色，澄澈寒鑑裏。佳人恥施朱，欲與天真比。沙鳥閑且都，誰將擬公子。
從事誰獨賢，而來均宴喜。幽禽雜嘯呼，珍木竟叢倚。興將物色俱，閑厭簫鼓美。寧同不聞問，訟息時遊此。
高軒盛叢菊，可以泛綠罇。餘甘自同薺，忘憂寧用萱。有木皆剝實，何草不陳根。獨此冒霜豔，芬郁滿中園。
羣生自知機，不可欺以異。此雖鷗與馴，鷗亦魚所避。坐熊臨碧水，安得同一致。然此海客心，還應無有愧。
城隅結危棟，髣髴凌煙霓。平觀飛雨來，俯窺巢禽棲。浩蕩孤思發，冪歷蔓草齊。長安去不遠，何言西北迷。
野村仍翦茅，當此茂林下。晴暉葉上明，翠影杯中瀉。鮮風時颼飀，輕裾自蕭灑。固殊嵇生鍛，曷慕巖栖者。
嘗聞淮南王，雞犬從此去。至今山頭石，馬跡尚有處。使君辭從官，終日絕塵慮。望望雲漢間，想見賓天馭。
客從東國來，山雲猶在屨。是時正窮臘，雁落溪陰暮。投宿古城隅，雪迷松下路。衣楮足蘭荃，相過寧厭屢。
粉絮先春拂面翔，臨風躍馬到君堂。縣民將喜土膏起，令尹未驚農事忙。疾呼小吏具山酌，便欲盡醉爲詩狂。我牽塵俗不得久，何意更煩投夜光。
青山夜來雨，溪水已潺湲。侵曉桂旗動，傷離蘋渚前。百壺臨祖道，兩槳破春煙。舊業西河上，歸心向日邊。
人閑溪上橫刳木，素琴寒倚一枝玉。吳王城畔鏁深房，月下空彈孤雁曲。
侵晨霜氣嚴，溪口冰已合。烏榜將進遲，寒篙旋摧拉。遥看松竹深，雪屋藏山衲。登臨興都盡，薄暮沿清霅。
昔愛伊與洛，今逢苕與霅。南郭復西城，曉色明於甲。塵纓庶可濯，白鳥誰來狎。落日潭上歸，魚歌自相答。
北峯壓城蒼，南岫緣溪綠。誰知昔人遊，尚想叢桂馥。鳥獸安可羣，呼鳴自爲族。儻聞羨門術，一躡塵外躅。
舟輕不畏險，逆上子陵灘。七里峽天翠，千里雲木寒。古祠鳴野鳥，亂石激春湍。正與高懷愜，寧歌行路難。
春雲已泊簾，濃淡半晴天。沙草微抽綠，林枝遠带煙。况茲逢晚景，那更送歸船。苦酒聊爲酌，無勞辨聖賢。
與君迹熟情已親，欲將行邁聊感人。舉酒不能效時俗，半醉苦語資立身。長大實好带弓劍，何不往助清邊塵。門戟雖高豈自有，當思乃祖爲功臣。所宜踴躍發奇策，嘉名定體庶得真。儻以斯言作狂說，乘肥食脆任青春。
江東釋子多能詩，窗前樹下如蟬嘶。朝風暮月只自老，建安舊體誰攀躋。唯師獨慕陶彭澤，奇蹟仍收王會稽。此焉趣尚已不淺，更在措意摩雲霓。
降真沉水生爐煙，扣齒曉漱華池泉。心存崑閬未可到，夜瞻北斗何聯聯。顧茲虛室如有遲，一草一石幽且妍。芝蓋雲軿杳無至，不知誰更似楊權。
春入西園何苦誇，我曾狂醉洛城花。如今老大都無興，獨坐晴軒看落霞。
共愛霅溪風物美，春來清可鑑鬚眉。蘋生楚客將歸日，花暖吳蠶始浴時。臨水竹樓通市陌，跨橋雲屋接川湄。畫船載酒期君醉，已是無謀助翦夷。
靚粧豔服遊川上，簫鼓聲中俗自歡。寄語春風休用惡，恐教潭水起波瀾。
東國春歸早，南園百卉宜。萱芽開翠穎，杏萼破煙姿。青壠將鳴雉，喬林未囀鸝。石尤風莫起，芳物畏君吹。
江燕歸時君亦歸，燕巢未暖君還去。去去溪邊楊柳多，正值清明欲飛絮。競折贈行何所益，時當長養傷嘉樹。不如舉酒對青山，酒罷移舟須薄暮。嘉禾主人余久知，跡冗不擬强攀附。儻或無忘問姓名，爲言懶拙皆如故。
夾河爲郡不如古，江北江南作冗官。須記長傳一經訓，雖貧莫改飲瓢歡。歷陽况與吾廬近，春穀休言問膳難。此日停舟聊舉酌，明當水驛自加餐。
太湖萬穴古山骨，人結峯嵐勢不孤。苔徑三層平木末，河流一道接牆隅。已知谷口多花藥，祇欠林間落狖鼯。誰侍巾鞲此遊樂，里中遺老肯相呼。
頃余遊鞏洛，值子入天台。當時羣卿士，共羨出氛埃。荏苒逾一紀，却向人間來。問子何爲爾，言興般若臺。雖將發愚闇，般若安在哉。此教久已熾，增海非一杯。我言亦爝火，豈使萬木灰。蓋欲守中道，焉能力損裁。子勿疑我言，遂以爲嫌猜。忽聞携錫杖，思向石橋迴。城霞與琪樹，璨璨助詩才。嘉辭徧入口，幸足息巖隈。
去年三月來吳中，欲擬看花無與從。今年二月花偏早，發作無節雨與風。前時晴明要尋賞，謂夸洛陽多不容。我心豈是限南北，美好未必須深紅。姚黄魏品若盡有，春色定應天下空。因君見贈又及此，莫怪還思澗水東。
秭雉已先嘷，卉木萼漸歇。俯檻弄條枚，因心悟生滅。上人本高胄，季父踐清列。而能厭紛華，樂彼方外說。
晚愛池上清，羣峯對簷隙。常恐雲氣生，坐令蒼翠隔。復繞曲塘陰，映實孤花拆。誰知禪者居，來伴使君適。
遠辭湖上山，徙治海邊邑。機杼吳俗饒，魚蝦越人給。操琴在更張，殊土宜順襲。何以贈勤勤，薄言茲所及。
鳳鳥不受笯，麒麟寧受靽。君思此二物，中夜忽興歎。况值南風來，襲蘭歸楚岸。
來見江南昏，使君詠汀蘋。再看蘋葉老，汀畔送歸人。人歸多慕戀，遺惠在茲民。始時繞郊郭，水不通蹄輪。公來作新塘，直抵吳松垠。新塘建輿梁，濟越脫輈仁。言度新塘去，隨跡如魚鱗。從今新塘樹，便與蔽芾均。我雖備僚屬，筆舌敢妄陳。因行錄所美，願與國風振。
嘗觀陳伯玉，感遇三十篇。矯矯追古道，粲爾日星懸。今公豈其後，佳詠久已傳。憶爲童子日，早誦錦繡妍。茲來預官屬，而許玩奇編。明珠三百琲，一一徑寸圓。他人握中有，未獲毫髮焉。家貧敢懷寶，况近驪龍淵。又畏風雨作，神物不得全。再拜捧明月，長跪還席前。
溪遠檣危一望遥，此焉悽絕府中僚。已同雁鶩依清淺，共看鸞皇上泬寥。別岸無端縈細柳，迴舟不忍過新橋。醉來事事能生感，誰道愁腸酒易銷。
相識雖非久，相親似舊年。論文君豈後，尚齒我慙先。慣狎吳兒水，將浮楚客船。安知不離恨，高柳正鳴蟬。
城郭非清凉，山僧抱微疾。又况三伏時，當茲一禪室。炎飆正爍爍，溪水徒瑟瑟。唯詠冰雪辭，可以銷夏日。
一葉與風舞，已知天地情。將令百果實，競振羣蟲聲。陶令欲收秫，豳人思誓觥。更吟君麗句，誰爲寫鍾評。
嘗聞韶石下，虞舜古祠深。至樂久已寂，况持陶令琴。炎方不道遠，一去值秋霖。
作尉慕吾祖，吾祖非得時。誰似芙蓉國，日見芙蓉披。凉雨隨風來，清香入酒巵。自得真隠趣，不慙吳市爲。
夙懷高世趣，固足林壑情。欲遊名山徧，遂爲廬岳行。又訪遠公蹟，東林氣象清。瀑布秋影落，香爐曉煙生。洗蕩萬古慮，薰蒸千載名。我今滯孤宦，空羨瓶錫輕。
高秋枕席凉，晝寢還清曠。不嘲君腹便，獨夢予爾訪。豈忘相規言，仍記羣小謗。始知端正心，寐語尚不誑。惝怳何讒人，告子亦孟浪。吾聞有尸蟲，伺惡多相尚。耽睡受其惑，子心恐成恙。勉子守庾曹，勿使茲物王。魂交昧聰明，寤後成清唱。誦玩自省循，徒爾增怊悵。不能檢細微，遂使言屢貺。雖然甚頑鄙，內顧無過當。仲尼稱天厭，季路猶行行。何當謝勤誠，爲子傾嘉釀。
溪上秋霧多，溪居曉寒入。呼吸遂生痾，嘔泄不下粒。素居江南地，大率皆卑溼。久從吳土居，氣候非所襲。伏枕欲經旬，冠带拈已澀。女奚特扣關，問疾提山笠。我非金粟身，寄謝何暇揖。屈性茲不能，他時冀來及。
秋霧鬰不開，曚曨夾溪樹。深枝尚宿禽，寒葉時驚露。我居溪之陰，早景誠所慕。開谿吐初陽，獨吟神與晤。豈意方袍人，而懷此焉趣。忽枉瓊玖章，無慙惠休句。
剡水無淺深，歷歷能見底。潛鱗莫見窺，塵紱聊堪洗。古木潭上陰，遺祠巖下啟。應識道傍碑，因風奠醪醴。
越舸將渡西陵時，臘雪欲作陰雲垂。古岸潮迴夜冰閣，冰上鯉魚紅尾鬐。知君奉親聊自得，窮冬涉險仍熙熙。縣民但可觀此意，休羨江邊孝女碑。
握中一寸毫，寶匣百鍊金。鑑貌不鑑道，寫形寧寫心。古人固不識，今人或所欽。依然見其質，儼爾恨無音。子誠丹青妙，巧奮造化深。妍媸必盡得，幻妄恐交侵。
班班上川羽，薄暮未安巢。擾擾方外士，歲晏遊遠郊。正值風霜急，晚冰隨處敲。何時居巖下，都把塵事拋。
身衣竺乾服，手援犧氏琴。繁聲不願奏，古意一何深。晏景託孤艇，倦飛還舊林。闔閭城下寺，幾里認鐘音。
前林尚含凍，南國使君行。逆水春風峭，孤舟桂席輕。踏歌聞舊俗，信鬼有頹氓。當識朱衣貴，壺漿擁道迎。
古來富貴蹈危機，樂性安貧莫謂非。未及功名蒼鬢改，欲從疎懶五湖歸。
昔年同志逢時盡，今日相親似子稀。犀僕忽辭雲海上，遠持雙璧扣吾扉。
曾爲洛陽客，喜見洛陽人。每憶舊遊處，相逢借問頻。當時伊水上，醉弄巖花春。而今絕茲樂，欲語已酸辛。明朝君當去，又復與誰親。唯應有素月，相照寒溪濱。
梅殘杏將坼，楊柳都未堪。欲贈無所贈，春風吹酒酣。遠山猶带雪，野水已如藍。羽檄不應有，詩書自可躭。
稚子每多疾，始與藥物親。由茲沈生跡，遂歷吾門頻。我居無鳥鼠，乃知屋室貧。舉世競趨利，爾非閭井人。
泛泛寒溪流，縈紆向山去。淺石長蒲茸，朝煙暖巖樹。捨舟當禪扉，踏蘚污野屨。誰愛鮑參軍，登臨多秀句。
海底日未上，屋頭羣雀喧。晨興溪館迥，坐聽櫓聲煩。出戶望行舸，羨心如野猿。暮春余亦去，爲見故人言。
江南春候早，水暖野芹生。北客欲歸日，故人持贈行。莫嫌爲物薄，言采幽蘭并。休惜臨流醉，高帆去棹輕。
楚人住處將爲援，越使傳時合有詩。常是臘前混雪色，却驚春半見瓊姿。笛吹遠曲還多怨，風送清香似可期。我欲細看持在手，誰能爲折向南枝。
寺外寒流駛，開軒靜者棲。淺深看藻荇，出沒愛鳧鷖。一悟此中趣，萬緣皆可齊。誰來驚節物，岸木長春荑。
期我以踏青，花間儻相遇。果然南陌頭，翩若驚鴻度。不語强躊躕，羞人映芳樹。兩心常自憐，兩目空相注。依依不得親，薄暮還愁去。記取似丹葩，知開向何處。
晚日南城歸，橋邊見郎去。遠遠逐郎迴，羅衣汗微污。不惜污羅衣，要與郎相顧。留連芳苑中，肯謝花夭嫭。傍欄思晤言，羞畏情誰諭。草草各還家，幽懷是飛絮。
檣頭飛去烏，夜夜啼聲碎。猶不如水禽，雙棲向煙外。煙外少分張，渚間多翳薈。休同八九子，反哺人誰愛。
晴雲嘷鶴幾千隻，隔水野梅三四株。欲問陸機當日宅，而今何處不荒蕪。
月暈已知風，燈花先作喜。明日挂帆歸，春湖能幾里。
昔歲南陽道中別，今向華亭水上逢。把酒語君悲且喜，流光冉冉去無蹤。
共君相別三四年，巖巖瘦骨還依然。唯髭比舊多且黑，學術久已不可肩。嗟余老大無所用，白髮冉冉將侵顛。文章自是與時背，妻餓兒啼無一錢。幸得詩書銷白日，豈顧富貴摩青天。而今飲酒亦復少，未及再酌腸如煎。前夕與君歡且飲，飲纔數盞我已眠。雞鳴犬吠似聒耳，舉頭屋室皆左旋。起來整巾不稱意，挂帆直走滄海邊。便欲騎鯨去萬里，列缺不借霹靂鞭。氣沮心衰計欲睡，夢想先到蘋渚前。與君無復更留醉，醉死誰能如謫僊。
百川倒蹙水欲立，不久却迴如鼻吸。老魚無守隨上下，閣向滄洲空怨泣。推鱗伐肉走千艘，骨節專車無大及。幾年養此膏血軀，一旦翻爲漁者給。無情之水誰可憑，將作尋常自輕入。何時更看弄潮兒，頭戴火盆來就溼。
欲社先知雨，將歸未見花。那能長作客，夜夜夢還家。
不知誰氏子，枯首在沙洲。肉化烏鳶腹，肢殘波浪頭。曾聞南面樂，寧有九原愁。厚葬不爲貴，漢官其登丘。
位列名卿重，年躋賜几尊。臧孫宜有後，定國已高門。舊族聲華遠，名藩治行存。秋風簫吹咽，隴隧起雲根。
自古賢才少，滔滔豈足云。善人安得見，清譽久來聞。器隕龍文鼎，魂歸馬鬣墳。豐碑幾當立，籍甚著遺芬。
終始爲全德，生榮沒亦榮。里人悲畫翣，郡吏拜銘旌。石馬天麟肖，松枝國棟成。更看追孝意，捧土作新塋。
寒食二月三月交，紅桃破纇柳染梢。陰晴不定野雲密，黕黕鼓聲湖岸坳。使君千騎出南圃，歌吹前導後鳴鐃。是時輒預車馬末，傾市競觀民業拋。竹亭臨水美可愛，嗑咂草木皆吐苞。遊人春服靚粧出，笑踏俚歌相與嘲。使君白髮體尤健，自晨及暮奏酒肴。爾輩少年翻易倦，倚席欠伸誰得教。公雖不責以正禮，我意未容誠斗筲。逡巡秉燭各分散，小人爭路何呶呶。
洛陽牡丹名品多，自謂天下無能過。及來江南花亦好，絳紫淺紅如舞娥。竹陰水照增顔色，春服帖妥裁輕羅。時結游朋去尋玩，香吹酒面生紅波。粉英不忿付狂蝶，白髮强插成悲歌。明年更開余已去，風雨吹殘可奈何。
九十日春無幾日，不堪風雨競吹花。舞英逐水向何處，泛泛斜溪伴晚霞。
前日看花心未足，狂風暴雨忽無憑。此身不及深溪水，隨得殘紅出武陵。
春色斗空花亦休，綠園深鎖更誰遊。殘枝遺萼不中看，暮雨霏霏起暗愁。
花娘十二能歌舞，籍甚聲名居樂府。荏苒其間十四年，朝作行雲暮行雨。格夫氣俊能動人，人能動之無幾許。前歲適從江國來，時因醼席相微語。雖有幽情未得傳，暗結殷勤度寒暑。去春送客出東城，舟中接膝已心傾。自茲稍稍有期約，五月連航並釣行。曲堤別浦無人處，始笑鴛鴦浪得名。爾後頻逢殊嬿婉，各恨從來相見晚。月下花前不暫離，暫離已抵銀河遠。青鳥傳音日幾迴，雞鳴歸去暮還來。經秋度臘無纖失，愛極情專易得猜。前時南圃尋芳卉，小忿不勝投袂起。官私乘釁作威稜，督促倉惶去閭里。蕭蕭風雨滿長溪，一舸翩然逐流水。忽逢小史向城來，泣淚寄言心欲死。願郎日日致青雲，妾已長甘在泥滓。更悲恩意不得終，世事難憑何若此。郎聞茲語痛莫深，天地無窮恨無已。我今爲爾偶成章，便欲緘之託雙鯉。
新安固與吾鄉鄰，山水清絕殊可擬。我今暫來子亦歸，空聽杜鵑雲樹裏。
誰作此園爲宴喜，而今樂事已難并。佳人去後門長鏁，蔓草離離上古城。
乃翁守西鄙，胡騎敢憑陵。撫士無餘貨，吏以文結繩。向聞來三堂，今復走巴陵。泝流幾千里，雲夢苦炎蒸。風檣易陣馬，猶使勇氣增。子今遠寄省，寄謝余豈能。江山可留詠，燕許昔嘗曾。
郊郭山林有美處，皆爲釋子所棲託。高閑不與時俗侵，寂靜豈唯魚鳥樂。朝望平田插稻苗，暮看西村收雨脚。
高陵自可眺，況復更層樓。峨峨衆山翠，活活寒溪流。新篁未掃籜，緣險已脩脩。曲道出林杪，飛宇跨城頭。春餘衆芳歇，子結纍蔓抽。庭空野鼠竄，日暝啼禽留。誰知郡府趣，適有林壑幽。主人易吾土，惟襲是瀛洲。伊我去閭井，爾來三十秋。昔望白雲下，今從輕軒游。
駿駒少馴良，美女少賢德。嘗聞敗君駕，亦以傾人國。因觀壁間畫，筆妙仍奇色。持歸非奪好，來者恐爲惑。
去年五月君到官，紅渠正開湖水寬。共酌汀洲不知暮，扣舷月露霑衣寒。今年我罷欲歸去，朋酒久來無此歡。移舟不忍便爲別，競挈杯肴情未闌。城堙欲閉各分散，溪雲暗澹生悲端。明日抱酲風雨急，野蓮空看寄君難。
窮年見俛啄，但有饑乏意。雖存玉山禾，不入丹青喙。因思方朔嘲，此豈優諧類。
舉足徒有勢，行沙遂無蹤。迴頸誠已久，未知竟何從。安能見儔侶，顧望自顒顒。
引吭向層霄，聲聞期在耳。鼓吻意豈疎，知音何已矣。安得九臯同，流響入萬里。
如逢僊圃風，飄颻奮雙翅。拊節余欲助，和歌誰爾類。但看矯然姿，固於流雪異。
孤標近僊壇，依約聞墜露。儼如舉止揚，稍見神爽悟。曉月坐清軒，寒添壁間素。
六鶴皆不同，初生薛公筆。況茲刷羽者，奮迅如天質。墨客懷賞心，題詩仍我率。
人心本好靜，世事方擾擾。丘壑未去時，庭中結山小。長欲見蒼翠，何須聽猿鳥。有志同尚平，當期婚嫁了。
古人畫虎鵠，尚類狗與鶩。今看畫羽蟲，形意兩俱足。行者勢若去，飛者翻若逐。拒者如舉臂，鳴者如動腹。躍者趯其股，顧者注其目。乃知造物靈，未抵毫端速。毗陵多畫工，圖寫空盈輻。寧公實神授，坐使羣輩伏。草根有纖意，醉墨得已熟。權豪不可致，節行今仍獨。
塹江以爲池，增山以爲壁。鐵甕喻其堅，金城非所敵。前朝經喪亂，曾是輕鋒鏑。覽古一徜徉，空聽漁浦笛。
山勢自北來，高城倚爲固。當時偶登臨，邇者遂淪誤。微雲思作雨，古樹嘗霑露。今非恃險艱，草木藏狐兔。
江頭潮正平，日照土山口。坐見遠來舟，高帆忽前後。將隨入浦風，稍度遥圻柳。客無南北虞，信是承平久。
山與衆山殊，寺非諸寺擬。無面不當江，有林皆照水。南泠隔吳會，北渡通揚子。還看上下帆，日日何常已。
嘗聞觀蹄涔，詎識海水大。浩浩與天同，滔滔衆流會。平吞江作練，遠瀉河如带。終日郡樓間，欲取長鯨鱠。
信如季子賢，自昔知能幾。依約有荒祠，寂寥無奠篚。壞梁生濕菌，古木憑山鬼。英靈豈顧茲，青史辭亹亹。
松竹暗山門，颼飀給青吹。傳聞宋高祖，舊宅爲茲寺。地以黑龍升，經因白馬至。何必問興亡，山川應可記。
季札墓傍碑，古稱尼父篆。始沿春秋義，十字固莫淺。磨敲任牧童，侵剝因野蘚。嗟爾後之人，萬言書不顯。
山頭百畝宮，庭下千年樹。在昔甘露霏，嘗疑神物護。陰連殿閣寒，聲撼雷霆怒。瞻影衛公堂，英魂想來去。
謂公天下才，非專一方惠。及此作輿梁，力行無鉅細。既異國僑爲，將同傅巖濟。礱石亙長川，寧須伐山桂。
未破河西寇，朝廷尚有憂。淮南命儒帥，塞上足封侯。莫擐黄金甲，須存百勝謀。昔嘗經黠虜，今去正防秋。
結髮爲夫婦，於今十七年。相看猶不足，何況是長捐。我鬢已多白，此身寧久全。終當與同穴，未死淚漣漣。
每出身如夢，逢人强意多。歸來仍寂寞，欲語向誰何。窗冷孤螢入，宵長一雁過。世間無最苦，精爽此銷磨。
從來有脩短，豈敢問蒼天。見盡人間婦，無如美且賢。譬令愚者壽，何不假其年。忍此連城寶，沉埋向九泉。
平生眼中血，日夜自涓涓。瀉出愁腸苦，深於浸沸泉。紅顔將洗盡，白髮亦根連。此恨古皆有，不須愚與賢。
天乎余困甚，失偶淚滂沱。世事隨時遠，秋風順水多。鰥魚空戀穴，獨鳥未離柯。歲月都無幾，存亡可奈何。兒嬌從自哭，婢騃不能呵。已覺愁容改，休將舊鑑磨。弊衣留暗垢，殘藥恨沉痾。斗厭驅驅役，終期老薜蘿。
天既喪我妻，又復喪我子。兩眼雖未枯，片心將欲死。雨落入地中，珠沉入海底。赴海可見珠，掘地可見水。唯人歸泉下，萬古知已矣。拊膺當問誰，憔悴鑑中鬼。
八月過宋都，泊舟雙廟側。永懷此忠良，遺烈傳碑刻。五位儼朝裾，千年同血食。當時多苟生，貴爵曾誰識。縱今有丘墳，都已荒荆棘。古人非輕死，於義實罕得。英骨化埃塵，令名同鳥翼。飛翔出後世，景慕無終極。豈若目前榮，未歿聲已息。西登孝王城，王氣由邦國。
昔與子同歸，夜向瓜洲泊。持杯月正清，遄水平如削。爾來蘆岸深，須防虎潛搏。行行無朋友，遇事自斟酌。
并州古來稱近胡，山雄氣壯民足儲。山根晉水發源處，平若皎鑑潛决疎。漸流漸急不可測，以至𤂆𤂆鳴清渠。豈惟俯可見毛髮，況乃了了看龜魚。下溉平田幾百頃，稻苗𥝧䅉曾不枯。興亡莫問隨水遠，廟深草樹空扶疎。伊君持節過其下，愛此佳趣聊停車。北望故城無舊物，泱漭野色連丘墟。已向風前聽好鳥，只畏落日聞蒼狐。晉人須識漢使美，冉冉青髯似綠蒲。
鮫龍所窟處，其石美且堅。蠻匠斲爲硯，漢官求費錢。持歸向都邑，爭乞如瓦磚。豈識萬里險，謬竊好事傳。
爾來器爾姑，清淚滴塵几。一聞在目言，不謂今則死。而猶意遠行，所念當至止。秋風忽助嚎，萬木欲摧毀。
生與衆草生，不與衆草榮。彼皆春爭葩，茲獨秋吐英。千葉共一萼，百蔕共一莖。幽亭聳扶疎，獨本非搘撐。吾友蘇子美，有酒對自傾。香隨青陵蝶，色映黄金鶑。昨日偶來過，頗興陶令情。豈敢復言詩，君家有子卿。
惡老今逼衰，孤寂仍足悲。寒風一夜起，曩事無不思。手澤在故物，默歷非故時。夢寐猶平常，反悟恨莫追。人生苦情累，安得木石爲。頼有同舍郎，相語强解頤。
舟車歷盡險，風物乃還君。俎肉應多味，虞韶不復聞。林鳴異音鳥，山冒欲晴雲。若弔張丞相，空祠舊近墳。
庭無十步廣，有竹纔百個。子時哦其間，賓友或來和。琴壺置於傍，圖籍亦在左。誰憐脩脩影，只畏寒日過。誰憐青青枝，下有暗葉墮。我期霰雪時，來聽幽聲卧。應當爲設榻，勿使賞心剉。持以報主人，此興不可破。
君詩壯且奇，君筆工復妙。二者世共寶，一得亦難料。我今或盈軸，體逸思益峭。有如秋空鷹，氣壓城雀鷂。又如飲巨鍾，一舉不能釂。既釂心已醉，顛倒視兩曜。吾交有永叔，勁正語多要。嘗評吾二人，放檢不同調。其於文字間，苦硬與惡少。雖然趣尚殊，握手幸相笑。
耳熟滕閣美，未爲豫章遊。近聞東湖上，可見西山頭。朝愛雲氣生，暮數鳥行幽。主人趣向遠，登覽日不休。父兄已三人，挂冠此遲留。他年儻一往，風物詠可周。
比從江南來，又從江南去。孤舟隨雁羣，晚泊定何處。霜橙可爲齏，冰鱠思下筯。此興吾不知，薄言聊所慕。
拜官將近親，不畏千里險。泝流上贛水，石亂波驚颭。舟人素已諳，曲折就迴閃。豈虞失便利，倚慣憂亦掩。昔余從平流，悸夢尚成魘。今逢子方去，青䋏絲新染。沙頭有堠吏，惴立板方斂。鴻雁正來翔，競看朱服儼。
生銅夜夜鳴，剉鐵未嘗缺。主人久提携，何事贈離別。借問豈酬恩，請看鐔上血。休慙補履功，出處異施設。
主人有十客，共食一鼎珍。一客不得食，覆鼎傷衆賓。雖云九客沮，未足一客嗔。古有弒君者，羊羹爲不均。莫以天下士，而比首陽人。
犯霜出國門，送客客已去。猶意行未遠，策馬過寒戍。川長不見人，沙沒前崗路。始聞雲木深，忽逢朱亥墓。金鎚一報恩，義烈垂竹素。何須文學爲，寄語長沙傅。
仲月霜氣嚴，朝來厚如雪。鴻雁各南飛，羽毛將恐折。征途履以足，侵骨寒於鐵。得罪此爲輕，君恩大歡悅。
武帝初起銅雀臺，丕又建閣延七子。日日臺上羣烏饑，峨峨七子宴且喜。是時閣嚴人不通，雖有層梯誰可履。公幹才俊或欺事，平視美人曾不起。五官褊急猶且容，意使忿怒如有鬼。自茲不得爲故人，輸作左校濱於死。其餘數子安可存，紛然射去如流矢。鳥烏聲樂臺轉高，各自畢逋誇疐尾。而今撫卷跡已陳，唯有漳河舊流水。
將郊先奉冊，拜立未央庭。天表君心孝，人驚曉雪零。冕旒紛點綴，劍佩濕晶熒。曲蓋曾無用，羣臣敢自寧。鑪煙靜齋幄，井氣凍宮缾。明日來壇下，中宵已見星。
硯取漢廟瓦，誰恤漢廟隳。重古一如此，吾今對之悲。既寶若圭璧，未知爲用時。
漢家誅黨人，誰與李杜死。死者有范滂，其母爲之喜。喜死名愈彰，生榮同犬豕。
吾聞聖賢心，不限親與疎。義殊目前乖，道同異代俱。堯舜及周孔，千載趨一途。盜跖誚孔氏，弟子將黨歟。蹠自驅其衆，日念殺不辜。河濱捧土人，海畔逐臭夫。塞川豈量力，同趣即爾徒。爾既不自過，反以此爲紆。
昔嘗得圓鯽，留待故人食。今君遠贈之，故人大河北。欲膾無庖人，欲寄無鳥翼。放之已不活，烹煮費薪棘。
忽聞胡騎渡河水，月魄夜脅陰貂寒。獨侍金輿立城角，龍蛇不展繞旗竿。
吹笛皆學龍，吹笙皆學鳳。又於笙笛間，高下不相中。得其精者稀，得其麤者衆。況於真出音，千歲不復夢。爾爲學笙歟，頗已臻妙弄。
勇爲江海行，風波曾不懼。但欲尋名山，扁舟無定處。南有鵬若鴞，嶮有石若鋸。毒草見人摇，短狐逢影怒。不遐尚苦乖，更遠饒瘴霧。東土乃濱海，蜃鼉仍可怖。殻物怪瑣屑，蠃蜆固無數。鹹腥損齒牙，日月復易飫。二方既若此，往矣無久駐。竟當西北來，醇酎炙肥羜。夏不厭漿酪，冬不厭雉兔。勿言專口腹，口腹人所務。天台信奇偉，石橋非坦步。廬岳趣最幽，饑腸看瀑布。此致雖爲高，實亦難久慕。君行聽我言，不聽到應悟。
蕭條一陋巷，頻日見馬蹄。歸來稚子告，有客云將暌。始知君其南，復歎我向西。豈不懷念慕，吾親書新齎。曰吾五男子，愛惜無不齊。所要立門戶，安用同犬雞。齪齪守此客，馴馴戀此棲。二季留左右，足以共挈携。身許遠就祿，幸又奉阿㜷。今年還都下，路喪子與妻。囊罄厭外役，進退類藩羝。終當改江邑，儻得致音題。
人言汴水駛，奈何已冬乾。蔡雖平且慢，臘月行亦難。唯聽夜冰合，爲君愁苦寒。暫維青絲䋏，邀膾白玉盤。行人反飫我，於理殊未安。所忻能自養，不復道加餐。
湖上悠然度幾春，勇拋榮祿遂天真。青蒲翠竹圍華屋，白酒黄雞命里人。果下有時乘小駟，兒曹方見擁朱輪。田園歲入千鍾美，肯似疎家苦畏貧。
燈青人已眠，饑鼠稍出穴。掀翻盤盂響，驚聒夢寐輟。唯愁几硯撲，又恐架書齧。癡兒效貓鳴，此計誠已拙。
二三君少壯，走上浮圖巔。何爲苦思我，平步猶不前。苟得從而登，兩股應已攣。復想下時險，喘汗頭目旋。不如且安坐，休用窺雲煙。
一日復一朝，一暮復一旦。與子相經過，少會不言散。我心終未極，歲月忽云晏。嘶馬思長道，孤鳥逐前伴。駕言慕儔侶，懷抱若冰炭。南臨白水湄，風雪振高岸。意恐慈母念，疾馳節已換。解劍登北堂，幼婦笑粲粲。弊裘一以縫，征塵一以澣。而我客大梁，衣垢自悲歎。
明朝子當去，我若雲失龍。龍歸雲未歸，索莫將安從。半夜出戶望，參畢已正中。倏然變陰黑，烈烈鳴窗風。窗鳴不得寐，擁被一悲翁。
大門多奇醖，一斗市錢千。貧食尚不足，欲飲將何緣。豈能以口腹，屈節事豪權。閉戶飽於齏，作詩湧如泉。一日復一夕，醒目常不眠。窮臘忽可怪，雙壺故人傳。呼兒欲自酌，瓦盞無完全。其能饔甘脆，而況侑夭妍。却令情懷惡，分與富貴偏。收拾不復嘗，排置屋角邊。儻有嘉客至，傾倒相與顛。何暇問濃薄，但覺窗扉旋。誰識我爲我，賓主各頹然。始得語且橫，既醉論益堅。曾不究世務，閑氣爭古先。畢竟兩未决，辨吻空流涎。嗟我儒者飲，聒耳無管絃。雖云暫歡適，終久還愁煎。自甘不偶死，寧慕金印懸。願頻致此物，勿恤瘡檐肩。
急雨射蒼壁，濺林跳萬珠。山根水壅壑，漫竅若注壺。
天水出名馬，多稱黄金羈。正值羌已和，邊草復離離。乘肥固未失，所藴不得施。主人本燕客，寧獨事書詩。志尚功名間，管樂猶一時。去去勿復道，磊落爲男兒。
母夫人老母兄黜，夫人從爾之會稽。恐傷爾心不敢泣，春崗細雨聞竹雞。時亦藏淚未出臉，奈何相與頭傾低。誠知就祿非獲己，應欲退耕無舊畦。
躍馬西畿令，家塋在洛陽。衣霑寒食雨，花發故宮牆。冷淡鳩鳴屋，寬閑水滿塘。送君悲漸老，空憶釣伊魴。
吾與爾別未及旬，吾家依舊甑生塵。閉門不出將誰親，自持介獨輕貨珍。盤餐豈有鹹酸辛，苦吟輟寢昏繼晨。夜光忽怪來何頻，採拾若在滄海垠。和者彌寡唯陽春。
我新稅居見寺閣，金碧照我破屋前。目看閣上聚鳩鴿，巢棲飲哺忘窮年。雕簷畫壁屎污徧，以及像塑頭與肩。寺僧不敢施彈射，忽有蒼鶻張毒拳。鴉鳴鵲噪鸜鵒叫，怒鶻來此窺腥羶。鶻心决裂不畏衆，瞥碎一腦驚後先。死鳥墮空未及地，返翅下取如風旋。獨當屋脊恣撦磔，啄肉披肝腸棄捐。老鴟無藝又狠怯，盤飛欲近饑目穿。逡巡鶻飽自飛去，爭殘不辨烏與鳶。羣兒指點路人笑，我方吟憶秋江邊。
春風無主撩亂時，分羣養子各守脾。爭掇花腴爲蠟蜜，年年共割不我稽。俄逢主人若過慮，畏爾有蠆成噬臍。密將惡物毒爾族，爾曾不得同醯雞。王雖爾名爾何補，造甘爲利乃自取。
並出慙羸駕，康衢懶著鞭。蹇馿能勝馬，擘道去如煙。何用嗟遲疾，從來有後先。所期皆一至，我到爾應還。
昭亭山色無纖塵，昭亭潭水見游鱗。長松碧篠入古寺，石上高僧度幾春。
與君數夜飲，唯恐酒盞空。今我苦欲淺，語志難此同。陳編侑歡適，間謔何魁雄。婢子寒且倦，主人哦不窮。燈青屢結花，煎響時鳴蟲。穴鼠暗出沒，風雁高雍容。冰霜覆瓦屋，貂狐輸貴翁。孤床乏暖質，苦語有淡工。咀嚼患{炙火=肉}小，煨炮驚殻紅。落蟾斜入竅，遠漏微遞風。醉心欺睡魄，細書刺昏瞳。吽呀聞爭犬，哮吼厭啼𩦺。撥火亂赬豆，附炙雙彎弓。乾果硬迸齒，寒齏酸滿胸。枯蛤擘無肉，淡脯燒可饔。語必造聖賢，樂已過鼓鍾。紙窗幸未曙，絮被令旋縫。凍痺兩股鐵，跑抓雙鬢蓬。脬尿既懶溺，裩虱唯欲烘。器皿足缺齾，捧執無夭穠。兒女寒不寢，僮僕困欲瞢。豈無貴富徒，笑此饑寒蹤。丈夫固有負，道義久已充。墨子不黔突，齒輩且得封。勉哉梅夫子，塞者終自通。
金輿在閶闔，簫吹滿人寰。九陌行如晝，千門夜不關。星通河漢上，珠亂里閭間。誰與聯輕騎，宵長月正閑。
不出只愁感，出遊將自寬。貴賤依儔匹，心復殊不歡。漸老情易厭，欲之意先闌。却還見兒女，不語鼻辛酸。去年與母出，學母施朱丹。今母歸下泉，垢面衣少完。念爾各尚幼，藏淚不忍看。推燈向壁卧，肺腑百憂攢。
古寺老柏下，叟貨翠玉罌。獸足面以立，瓜腹肩而平。虛能一勺容，色與藍水并。我獨何爲者，忽見目以驚。家無半鍾畜，不吝百金輕。都人莫識寶，白日雙眼盲。
遽告我行何所之，東南爾土爾自知。山水佛事不暇說，去何速兮來何爲。公卿貴人見爾喜，爲爾買屋丐爾資。王城幸可樂歲月，野鶴終是思陂池。去去雲霞不容侶，却應來此如前時。
百物凍未活，初逢賣菜人。乃知糞土暖，能發萌芽春。柔美已先薦，陽和非不均。芹根守天性，憔悴澗之濱。
子說頗驍勇，築城收漢疆。提兵無百騎，偷路執生羌。大將罪專輒，舉軍皆感傷。歸來出萬死，羸馬亦摧藏。
生男衆所喜，生女衆所醜。生男走四鄰，生女各張口。男大守詩書，女大逐雞狗。何時某氏郎，堂上拜媼叟。
秦人宦於秦，百事順耳目。山川我已疎，風物子所熟。維美行邁時，親賓祖車轂。空將離別心，欲出無僮僕。
春風無行迹，似與草木期。高低新萌芽，閉戶我未知。忽聞人扣門，手把蟠桃枝。問我此蟠桃，緣何結子遲。但笑不復答，問者當自推。振衣向河朔，河朔人偉奇。以茲不答意，遲子北歸時。
南陽漢名都，其俗尚敦樸。亡徒頃爲盜，刺史安與角。田野遂焦熬，蒿萊思沃濯。茲雖得甘露，向已苦風雹。更張固所重，下令未宜數。且觀道傍碑，文字今已剝。
與君去年別，君來竟悲喜。乘馬夜訪君，備陳昔行李。五月辭吳中，六月渡揚子。七月行喪妻，是月子又死。買棺無橐金，助貸頼知己。嬌兒晝夜啼，幼女飲食止。行路况炎蒸，悲哀滿心耳。青銅不忍照，憔悴鄰於鬼。八月至都下，少長疾未已。一婢復嗑然，老媼幾不起。君門日預朝，僕乘貧可恥。十月補王畿，受代隔歲紀。閉門陋巷中，悶默閱書史。初聞君至之，如見湖山美。今聞君復還，爲我謝雲水。故交儻相問，懷抱今如此。豈乏南飛雁，豈無東下鯉。自同嵇康懶，作書愁把紙。
蜀中處士李懷衮，手畫皂雕擒赤狐。猛爪入頰觜迸血，短尾㒔㑛窮蹄鋪。雕爭怒力狐爭死，二物形意無纖殊。一禽一獸固已別，硬羽軟毛非筆模。入君此室見此圖，如在原野從馳驅。
大第未嘗身一至，人猜巧宦我應非。彈冠不讀先賢傳，說劍休更短後衣。瘦馬青袍三十載，故人朱轂幾多違。功名富貴無能取，亂石清泉自憶歸。
王都二月花正開，社雨作陰迎燕子。人先春色向江南，江南春色歸春水。拍岸綠波生荻芽，晨羞聊可助甘旨。縣涂爲政子所諳，不敢贈言言日鄙。
古岸綠蒲老，春帆逆水輕。烹鮮聊以芼，泝險復兼程。可用茲時樂，無將遠道驚。曾爲江上客，因贈北行人。
再爲會稽行，聊問會稽美。禹穴遷所探，秦望斯所紀。年代已浸深，書碑必亡矣。剡溪有樵風，其事恐非是。買臣千載後，得無負薪子。黄庭昔換鵝，道士儻不死。行當訪其真，願以鵝報爾。慎勿笑我癡，萬事難可擬。摘筍復盈檐，緡魚新出水。此又食之珍，因書悉條理。
啄木欲除蠹，蠹去樹亦撓。何須食微蟲，爾腹豈不飽。天下本無事，自爲庸人擾。君實知古深，終慙用傾巧。
舉才不避勢，必也知其長。王官誠濟濟，豈得佐邊疆。代郡實雄要，昔已選帥良。功名乃欲取，叱馭登太行。
仲冬至仲春，陰隔久不雨。耕農將失時，萌穎未出土。帝心實焦勞，日夜不安處。禱祠煩駿奔，肸饗杳無補。帝時降金輿，徧款靈真宇。百姓知帝勤，變愁爲鼓舞。和氣能致祥，是日雲蔽午。夕風不鳴條，甘潤忽周普。已見堯爲君，安問誰爲輔。
城隅漢水闊，正足槎頭鯿。采荇兼登俎，施罛不貴錢。江帆風勢美，竹屋雨聲連。必有蒼苔碣，留爲好事傳。
嘗從京索間，躍馬望春山。氣象歸王國，丘陵接漢關。長榆啼鳥亂，細草牧陂閒。老厭行涂路，因歌送子還。
春泥無處所，窮巷少人行。忽枉青絲騎，曾非白面生。笑言聊與適，雞黍未嘗烹。莫歎余貧甚，吾儕業本清。
春巢纍纍，衆鳥哺兒。衆鳥不出巢，羣雛嗷嗷腹甚饑。不出巢，其謂何，上有蒼鶻窺其窠。問鶻何仇，鶻不我顧。我巢有雛，開口待哺。一日不擊，巢雛不食。爾憂爾雛，衆鳥號呼又可吁。
忽來夢我，于水之左，不語而坐。忽來夢余，于山之隅，不語而居。水果水乎，不見其逝。山果山乎，不見其途。爾果爾乎，不見其徂。覺而無物，泣涕漣如，是歟非歟。
汴之水，分于河，黄流濁濁激春波。昨日初觀水東下，千人走喜兮萬人歌。歌謂何，大船來兮小船過。百貨將集玉都那，君則揚舲兮以糺刑科。
汴之水，入于泗，黄流清淮爲一致。上牽下櫓日夜來，千人同濟兮萬人利。利何謂，國之漕，商之貨，實所寄。
我送行舟，于水之次。春風吹兩旗，君作天王使。罟客自求魚，清江莫相避。
去不避風雨，泣望松柏門。颯然風悲響，如感泉下魂。沃酹向墳土，空濕陳草根。人歸夜月冷，石馬在九原。
微風起船尾，雨氣生日脚。不愁春路泥，正泛春波樂。順去疾鳥飛，問程殊我度。才名留守家，更入尚書幙。
奇山若洗青，草木生石上。根萌不可窮，條蔓自增王。其陰有高僧，日食惟一盎。世人久已疎，猿鳥應相向。
莊生述天理，老固當念佚。舉世用自勞，誰能以爲必。我公謝鼎司，嗣子都華秩。代言輟帝右，作藩輔王室。承顔向茲地，園宇樂永日。佳樹發已繁，脩竹移未密。春禽時弄吭，清景付吟筆。朱金待金構，榮美安與匹。
前時草草別，渺漫二十年。從宦各所適，非爲道路偏。今始一相遇，言愧少壯前。子有萬里翮，尚不飛雲煙。而復走隴蜀，欲以條教宣。將西過危棧，葉暗聞杜鵑。未知爲郡樂，預已抱愁煎。再來與子辭，當去復留連。且念前期遠，歲月實易遷。
一百五日風雨急，斜飄細濕春郊衣。梨花半殘意思少，客子漸老尋游非。戢戢車徒九門盛，寥寥煙火萬家微。今朝甘自居窮巷，無恨墦間得醉歸。
京洛多游好，相與歲月深。雖同執一籥，吹曲各異音。自微衆音響，安感萬物心。我窮子來唁，慷慨發長吟。
故人河內守，昨日報已亡。同氣泣上黨，悲風生太行。曩爲衆所惜，今復人共傷。阮籍本真率，感慨壽不長。
昔思春服成，浴乎沂水上。仲尼亦所志，語此雖未向。子今當是時，有意同我尚。已邀二三友，欲往期畢餉。倏然風滿途，塵土阻清曠。安得一振衣，徒希舞雩唱。
東吳海物錯，南楚江味多。家吳而宦彼，風土去幾何。既得風土樂，可贊政治和。歸來識香草，爲綴楚人歌。
昔我陽夏公，嘗茲同郡治。政餘作東園，草木尚有意。豈不務安養，斯民歌樂易。是時有賢才，鄉舉堪皇器。今方居冢廬，試質當時事。願君思前人，文雅庶未墜。
貧衣弊易垢，易垢少蝨難。羣處裳带中，旅升裘領端。藏跡詎可索，食血以自安。人世猶俯仰，爾生何足觀。
嘉卉得所託，植君之寢陽。開榮同此春，淡豔自生光。不爲露益色，不爲風盡香。節換葉已密，尚可見餘芳。
共生一體中，出處常相并。所動輒有跡，何不擇地行。履舄雖可蔽，步武豈無聲。嘗思汝爲玉，請刖見直誠。
上下各有分，同質實異支。要用固爾先，當念扶我危。我刖爾獨安，何以幸華夷。且願縮袖間，操執自有時。
我居元首間，分並日月光。左右各照曜，盲一豈相妨。尚恐有所翳，獨見不能强。嗟爾手與足，何爲欲競傷。捉馳自有職，勿使心悲凉。
傾珍奉賓客，傲物去珥貂。貴來不以屈，飲酒且逍遥。黄金百鎰盡，左右無纖腰。但存丹砂術，有道在一瓢。
夾路青青草，隨君去未休。亦將離思遠，還共翠心抽。細藉車輪穩，薰牽野蔓柔。王孫歸不久，冉冉莫經秋。
明珠摘木末，紅露貯金盤。始見侍臣賜，已爲黄雀殘。味兼羊酪美，食厭楚梅酸。苑囿東周盛，纍纍映葉丹。
舟行次符離，我子死阿十。臨之但驚迷，至傷反無泣。款定始懷念，內若湯火集。前時喪爾母，追恨尚無及。邇來朝哭妻，淚落襟袖濕。又復夜哭子，痛併肝腸入。吾將仰問天，此理豈所執。我惟兩男子，奪一何太急。春鳥獨蔓延，哺巢首戢戢。
自爾歸我家，未嘗厭貧窶。夜縫每至子，朝飯輒過午。十日九食齏，一日儻有脯。東西十八年，相與同甘苦。本期百歲恩，豈料一夕去。尚念臨終時，拊我不能語。此身今雖存，竟當共爲土。
一旬苟不雨，萬木昏蒼蒼。朝見洗林葉，動摇生輝光。晚逢開疏陰，枝上漏微陽。翠色固以好，安得無秋霜。
昔聞退之與東野，相與結交賤微時。孟不改貧韓漸貴，二人情契都不移。韓無驕矜孟無靦，直以道義爲己知。我今與子亦似此，子亦不愧前人爲。北都健兒昨日至，扣門乃是所遺詩。上言病中初有寄，下言我詠蟠桃枝。盛衰開落感殘杏，暮春無事羨游絲。班班鳩鳴忽懷念，一掃十幅無閒辭。洛川花圖多品目，鬭新爭巧始可疑。讀書又憶石夫子，似蠶作繭誠有之。鎮陽歸夢北潭北，吟此八章誰謂癡。最後有文弔尹子，壽夭難問信所悲。共書大軸許傳玩，一日百展曾忘疲。報君亦欲齎滿軸，恐費紙墨令人嗤。
新城接桐廬，山茗久所利。江東亡命兒，販不畏黥劓。堂上千金子，捕以操兇器。恐非吾徒爲，勇少乃可避。
夏日永以靜，渴鳥方在枝。張口不能言，翕翕兩翅披。庭中有井泉，井深無綆縻。欲汲假其鄰，鄰且非我知。鴻鷗矯河上，比爾得所宜。得宜豈不樂，胡然我念之。
丞相之拜，冠弁旅至。乘馬載驅，如彼鉅潴。有鴈有鶩，有龜有魚。烝然來萃，翔泳嘯呼。
丞相之去，乃還印綬。乃飭車輪，如彼涸津。時靡翔羽，時靡游鱗。寂兮寂兮，豈有嘉賓。
矯有讒狡，讒以戕類。狡以媚其貴，謂不騫不墜。謂人莫爾制，而死制之。誰謂無鬼，孰制之死。
彼狡之將死，若有以見。既見既惡之，引袂蒙面。謂人莫爾辨，而自辨之。誰謂無鬼，孰俾之譴。
未嘗營貨貝，貨貝寧爲來。俸苦月不足，貧死口肯開。好事忽我恤，十千助晨杯。薪水已過豐，不得如顔回。
雙裾來此室，慟器拜靈牀。魂衣想髣髴，薄酒湛其觴。含悽撫孤稚，拭淚問平常。我生都無如，仰看燕在梁。
百鳥共戴鳳，惟欲鳳德昌。願鳳得其輔，咨爾孰可當。百鳥告爾間，惟烏最靈長。乃呼鳥與鵲，將政庶鳥康。烏時來佐鳳，署置且非良。咸用所附己，欲同助翱翔。以燕代鴻鴈，傳書識暄凉。鸜鴿代鸚鵡，剝舌說語詳。禿鶬代老鶴，乘軒事昂藏。野鶉代雄雞，爪觜稱擅場。雀豹代雕鶚，搏擊肅秋霜。蝙蝠嘗入幙，捕蚊夜何忙。老鴟啄臭腐，盤飛使游揚。鵂鶹與梟鵩，待以爲非常。一朝百鳥厭，讒烏出遠方。烏伎亦止此，不敢戀鳳傍。養子頗似父，又貪噪豺狼。爲鳥鳥不伏，獸肯爲爾戕。莫如且斂翮，休用苦不量。吉凶豈自了，人事亦交相。
力學未及仕，口中已含珠。賦命固所負，讀書非所辜。斂送有兄弟，哭泣無妻孥。惟此靡薄厚，必竟同一途。
我閒日貧縛，子閒數疾纏。閒固不可常，吾觀與子然。吾與子嗜學，豈獨閒窮年。安安者誰歟，分亦似所偏。
亭午鳥不下，誰復過我廬。忽聞扣門者，偶出問何如。云是山陽吏，太守遣置書。自惟久窮困，游子安念予。淮陰况要津，賓館無暫虛。豈意有所逮，委曲情未疎。報言愧不靦，聊以謝興居。
嵇康性彌嬾，曾不廢養生。子姑當妙年，何乃勞其精。老聃有至論，身孰親於名。詩本道情性，不須大厥聲。方聞理平淡，昏曉在淵明。寢欲來於夢，食欲來於羹。淵明儻有靈，爲子氣不平。其人實傲佚，不喜子纏縈。吾今敢告子，幸願少適情。時能與子飲，莫惜倒缾罌。
屈氏已沉死，楚人哀不容。何嘗奈讒謗，徒欲却蛟龍。未泯生前恨，而追沒後蹤。沅湘碧潭水，應自照千峯。
萬事厭尋常，羨慕每不足。居南多北思，在遠慙近俗。既來橘變枳，但見空條綠。氣味誰復論，孤根逗巖曲。
人亡雨館寂，車馬偶來臨。濕衣添新淚，故物傷夙心。淒淒庭下樹，萬葉起哀音。此地嘗對語，在昔豈知今。
急雨射窗鳴，燈殘我正寢。穴蚓聲苦長，流響入孤枕。衆醉如不聞，强聒亦已甚。夜短竟無寢，困瞳劇塵磣。
雨淫上復落，雲暗不少開。泥將沒馬脛，思子日幾迴。我既不可往，子亦不可來。屋漏又苦甚，巾舄生莓苔。安肯問農畝，唯憂無酒材。但能置醇酎，莫負吾樽罍。
世所重登科，如君特才選。麗賦驚宗工，妙譽動京輦。行鷁路非遐，雙旗風欲展。聊閱民版餘，應不負墳典。
三月日幾望，士游溱水陽。溱流已渙渙，有美此鷱翔。偶來適此願，月色同滿牀。士曰陟少室，女曰歸大梁。及晨各異役，悲喜竟回腸。芍藥有遺風，贈好期不忘。固匪子能逮，是焉繼新章。
赤日若射火，林風不動梢。羸汗尚流沛，冠服豈堪包。貴人諒有稟，慣習非强教。竊觀行車馬，坌蕩劇煨炮。寧思山中人，石泉浸兩骹。
猛雨迫好鳥，止我屋室隅。是時有劉薛，亦既此焉俱。我厩秣爾馬，我厨飯爾奴。二人乃可語，因觀爾馬圖。古筆得神妙，俗工非所模。收圖雨且止，鳥飛當駕驅。
仲夏遘餘閏，屋室如炊蒸。孰云窮處者，言贈太官冰。時靡有暍死，實亦頼友朋。定能凉一席，既已却青蠅。吾心久自信，飲已不以矜。
平生交游少，海內寡與期。識君且恨晚，一見已將離。人言何嗟別，曾此非舊知。借曰匪我舊，亦既接音詞。譬彼空林鳥，止息偶同枝。忽有振翮去，尚爾鳴聲悲。我今臨流送，安顧俗所爲。
伏日每苦熱，古來亡事侵。嘗聞東方朔，割肉趨庭陰。百職當早罷，將畏赫日臨。我無歸遺人，懷念空霑襟。
大熱曝萬物，萬物不可逃。燥者欲出火，液者欲流膏。飛鳥厭其羽，走獸厭其毛。人亦畏絺綌，况乃服冠袍。廣厦雖云託，呼風不動毫。未知林泉間，何以異我曹。蠅蚊更晝夜，膚體困爬搔。四序苟迭代，會有秋氣高。
十年不出戶，世事皆剗鋤。時無車馬游，焚香坐讀書。有堂曰粹隠，惟見安且舒。心遠迹非遠，歲月速輪輿。寓目暫爲實，過者即爲虛。譬若開是室，終日於此居。欲問昨日事，已覺今日疎。明朝却視今，復與前何如。聊悟此中樂，猶觀濠上魚。
秋氣入關河，匈奴久已和。琱弓聊可試，寶劍不須磨。草木將摇落，牛羊自寢訛。能知塞垣景，持以贈吾歌。
嘗游芍陂上，頗見楚人爲。水有鳥魚美，土多薑芋宜。寧無董生孝，將奉叔敖祠。舊令乃吾友，寄聲於此時。
君非休沐時，茲會豈能得。我無官局縈，幸爾預歡適。莫辭衝雨歸，歸時烏帽側。
聞爾閒於琴，寢處未嘗輟。抱之京師來，豈與工師列。一奏流水聲，落指鳴决决。既曰林壑人，安事塵土轍。
曾無千歲人，安見千歲實。聊效昔所投，瓊瑶報非一。
我欲之許子有贈，爲我爲學勿所偏。誠知子心苦愛我，欲我文字無不全。居常見我足吟詠，乃以述作爲不然。始曰子知今則否，固亦未能無諭焉。我於詩言豈徒爾，因事激風成小篇。辭雖淺陋頗剋苦，未到二雅未忍捐。安取唐季二三子，區區物象磨窮年。苦苦著書豈無意，貧希祿廩塵俗牽。書辭辯說多碌碌，吾敢虛語同後先。唯當稍稍緝銘誌，願以直法書諸賢。恐子未諭我此意，把筆慨歎臨長川。
遠空雲解駁，南陌雨初收。獨鳥去煙外，斜陽明樹頭。凉飇虛枕席，漲澇起汀洲。會有從軍役，將離更暮愁。
有才不得試，志亦無所干。有母不得養，法當之遠官。雖曰在民政，孝心寧得安。志願且未遂，而趨蜀道難。行思叱馭者，勿復苦長歎。
性僻交游寡，所從天下才。今朝誰出祖，親戚持樽罍。晚節相知人，唯有胥宋裴。所欠謝夫子，歸穰尚未迴。岸傍逢名園，繫舟共徘徊。嘉蓮如笑迎，照水呈丹顋。南庭莆萄架，萬乳纍將磓。羣卉競瑣細，紫紅相低偎。尋常固邂逅，孰辨落與開。酒闌各分散，白日將西頹。城隅遂有隔，北道望吹臺。
去年我喪子與妻，君聞我悲嘗俛眉。今年我聞君喪女，野岸孤坐還增思。思君平昔憐此女，戲弄膝下無不宜。昨來稍長應慧黠，想能學母粉黛施。幾多恩愛付涕淚，灑作秋雨隨風吹。風吹北來霑我袂，哀樂相恤唯己知。自古壽夭不可詰，天高杳杳誰主之。以道爲任自可遣，目前况有寧馨兒。
予生多不偶，事事相與背。適從平川役，乃遇河决潰。舟膠在中野，寸步使心痗。誰知赤縣尹，勤恤每外內。文符飭亭長，寇盜虞鼠輩。仍能饋餠餌，童稚仰所賫。今又置酒壺，惠問亦已再。令我清夜飲，是夕值月晦。獨酌效謫僊，而復無影對。如何亡情游，似亦有世態。家人誠可同，况我昨喪配。雖曰預朝裾，左右無粉黛。兀然唯書史，舊學厭瑣碎。欲探文字工，下筆語多礙。却思君西齋，新治虛可愛。燕坐禽鳥寂，吟哦簿書退。此樂吾未如，區區勞覆載。
草木無處所，動摇知風形。今日萬葉黄，昨日萬葉青。青既漸衰變，黄亦漸凋零。人生恃歲月，種柏滿郊坰。
夜夢上河漢，星辰布其傍。位次稍能辯，羅列爭光芒。自箕歷牛女，與斗直相當。既悟到上天，百事應可詳。其中有神官，張目如電光。玄衣乘蒼虬，身佩水玉璫。丘蛇與穹鼈，盤結爲紀綱。我心恐且怪，再拜忽禍殃。臣實居下土，不意涉此方。既得接威靈，敢問固不量。有牛豈不力，何憚使服箱。有女豈不工，何憚縫衣裳。有斗豈不柄，何憚挹酒漿。卷舌不得言，安用施穹蒼。何彼東方箕，有惡務簸揚。唯識此五者，願言無我忘。神官呼我前，告我無不臧。上天非汝知，何苦詰其常。豈惜盡告汝，於汝恐不祥。至如人間疑，汝敢問於王。扣頭謝神官，臣言大爲狂。駭汗忽爾覺，殘燈熒空堂。
再來魏闕下，舊友無一人。或爲美官去，或爲泉下塵。晚節相知者，操節許松筠。日世常山公，伯仲文學均。與我數還往，以義爲比鄰。屢假篋中書，校證多護真。次述盈百卷，補亡如繼秦。中作淵明詩，平淡可擬倫。於時多驕佚，黄卷罕所親。昨以興西師，往往劍射伸。短衣誇走馬，睅目語常瞋。欲效西山勇，遂笑東魯仁。捨本趨富貴，乃與市賈濱。以此較於子，素業固未泯。前日之許昌，別君已經旬。偶然值河决，窮坐如涸鱗。臨風思有寄，夜詠還達晨。
赫赫初出咸池中，浴光洗跡生天東。不覺有物來晦昧，團團一片如頑銅。前時蝦蟆食爾妃，天下戢戢無有忠。責駡四方誰膽大，仰頭憤憤唯盧仝。欲持寸刃去其害，氣力雖有天難通。是時了無毫芒益，徒有文字辯且雄。仝死於今百餘載，日月幾度遭遮蒙。有人見之如不見，誰肯開口咨天公。老鴉居處已自穩，三足鼎峙何乖慵。而今有觜不能噪，而今有爪不能攻。任看怪物瞖天眼，方且省事保爾躬。日月與物固無惡，應由此鳥招禍凶。吾意髣髴料此鳥，定亦閃避離日宮。安逢后羿不乖暴，直與審慤彎强弓。射此賈怨鳥，以謝毒惡蟲。二曜各安次，災害無由逢。南不尤赤鳥，東不誚蒼龍。北龜勿吐氣，西虎勿嘯風。五行不汩陳，虞舜生重瞳。我今作此詩，可與仝比功。
休嗟謫官去，山根勝窮邊。當職言無隠，他時事好還。何嘗聞堠火，唯是對爐煙。潮到盆城否，猶期信可傳。
薛君堂懸山水字，請我試作山水詩。呼童磨墨慰君意，强作安得有好辭。昔年曾是杜陵客，東城水上橫此碑。字方數尺形勢健，豈似取次筆畫爲。東城父老語於我，推本剏自開元時。不知當時何所用，費功鑱刻爲瓌奇。我去長安十載後，此石誰輦來京師。苑中構殿激流水，暮春修禊浮酒巵。是時祠臣出不意，酒半使賦或氣萎。日斜鳴蹕不可駐，未就引去如鞭笞。脫我幸得預此列，玉階立寫從然萁。今雖下筆不稱意，已書滿幅令君嗤。
去年此夕肝腸絕，歲月淒涼百事非。一逝九泉無處問，又看牛女渡河歸。
荒城臨殘日，雞犬三四家。豈復古阡陌，但問新桑麻。頹垣下多穴，所窟狐與蛇。漢兵墮銅鏃，青血爲土花。
種桃西庭下，有意延東風。東風與雨至，染出枝上紅。花底有小鳥，其字曰桃蟲。既於桃得名，爲桃言女工。翦羅作舞衣，奉君歡莫窮。舉杯無愧者，避世武陵翁。
言之少室西，定陟轘轅險。歸心不避危，夕枕屢成魘。秋聲故苑空，野氣荒陵掩。獨念京洛塵，曾將客衣染。
神農記百卉，五色異甘酸。乃有秋花實，全如雞幘丹。籠煙何聳聳，泫露更團團。取譬可無意，得名殊足觀。逼真歸造化，任巧即彫剜。赤玉書留魏，丹砂句誦韓。誠能因物比，誰謂一時難。有客驅辭穎，臨風運筆端。嘗嗟古吟缺，每惜此芳殘。揣情苦精妙，繼音慙未安。
風葉相追逐，庭響如人行。獨宿不成寐，起坐心屏營。哀哉齊體人，魂氣今何征。曾不若隕籜，繞樹猶有聲。涕淚不能止，月落雞號鳴。
尋常圓魄豈不好，競愛今宵分外明。明極只知無隔礙，誰言桂樹向中生。
一年一見最堪惜，百歲百夕能幾多。縱有明年似今夕，明年同會復如何。
蚯蚓在泥穴，出縮常似盈。龍蟠亦以蟠，龍鳴亦以鳴。自謂與龍比，恨不頭角生。螻蟈似相助，草根無停聲。聒亂我不寐，每夕但欲明。天地且容畜，憎惡唯人情。
秋風不饒物，斗至聲已惡。青林葉尚繁，雖好將恐落。人意誠愛惜，節候肯相若。白髮無再玄，盛衰茲可度。
往歲陪祠泰壇下，始一相見如相知。我今入幙君有待，喜得款語勝前時。便嗟陳事日侵汨，雖欲數面曾無期。忽聞兵吏已迎候，馬有行色車將脂。賀君有意事清簡，太守亦鄙尋常爲。騏驥步驟豈局促，鳳皇羽翼多威儀。漢家近親不復有，召父舊聞於今隳。隳由狂者生利害，曾未略究民間宜。祇言引水幸圭賦，矯請罷毀功何施。千載厚惠一日去，至今農畝空嗟咨。夫子才高識且遠，勿畏勢力重扶持。他年人作去思頌，願以大字書長碑。
韓君問我洛陽花，爭新較舊無窮已。今年誇好方絕倫，明年更好還相比。君疑造化特著意，果乃區區可羞恥。嘗聞都邑有勝意，既不鍾人必鍾此。由是其中立品名，紅紫葉繁矜色美。萌芽始見長蒿萊，氣焰旋看壓桃李。乃知得地偶增異，遂出羣葩號奇偉。亦如廣陵多芍藥，閭井荒殘無可齒。淮山邃秀付草樹，不産髦英産佳卉。人於天地亦一物，固與萬類同生死。天意無私任自然，損益推遷寧有彼。彼盛此衰皆一時，豈關覆燾爲偏委。呼兒持紙書此說，爲我緘之報韓子。
生哀百十載，死苦千萬春。何爲千萬春，厚地不復晨。我非忘情者，夢故不夢新。宛若昔之日，言語尋常親。及寤動悲腸，痛逆如刮鱗。
秋鴈多夜飛，前羣後孤來。儔合鳴自得，隻去音已哀。哀音能感人，腸酸非食梅。共將形影對，安得不早衰。
湖邊草樹多，蠹葉已少色。唯菊不畏霜，淡豔如有德。自與蘭並生，非因人所植。愛貴曾未厭，秋日短苦逼。朋好各相望，採持空歎息。臨杯不能飲，對案不能食。借問君何憂，節物感人極。
鐵驄黄金羈，年少蜀城守。蜀城臨古江，正在離岸口。離岸李凉鑿，其利實不久。既避沫水害，又以溉田畝。大此百民宜，遺祠奉牲酒。行當謹厥事，無乃爲政首。
翩翩三奇鳥，各擇松桂宜。二鳥同所向，並立高高枝。一鳥依別樹，屈比二鳥卑。嗟嗟天下鳥，莫與三鳥期。三鳥鳴少和，蒿間多鸒斯。頻頻徒爾黨，三鳥安可期。
龍箕在天，莫不孕靈，我公生之。既生既德，曾誰與京。爰弼帝右，繼序其榮之。贊我太平，萬事其成之。殿我輔邦，庶民其寧之。政靡薄厚，百職其揚之。宜言顯光，永錫乎后王。迺祝眉壽，迺獻兕觥，福祿其將之。
故人夜相過，秉燭爲開席。車馬立在門，罇酒豈暇索。亹亹別後言，怱怱恨將適。既去暝色合，不可見行跡。
許有盧娘能畫竹，重抹細拖神且速。如將石上蕭蕭枝，生向筆間天意足。戰葉斜尖點映間，透勢虛黏斷還續。粉節中心豈可知，淡墨分明在君目。
滄江石頭下，沄沄瀉天東。寒潮日夕至，不與廢興同。陛下始封地，氣象常鬰葱。六代有舊跡，物景付與公。切莫負山水，可追王謝風。
從事滁陽去，寄音苦求詩。吾詩固少愛，唯爾太守知。不敢輒所拒，勉勉作此辭。山城本寂寞，物色同淮夷。淮俗舊輕僄，未識遠博宜。無將麟在郊，便欲等文貍。爾去事太守，當矯庸庸爲。伊人道義富，嘗立天子墀。我輩在蟻垤，難謂太華卑。又若游蹄涔，安見滄海涯。况於爾實親，告爾爾勿疑。
陰陰雪雲低，游子去將懶。豈惟游子倦，疲馬行亦款。送罷我獨還，迴看鴈爲伴。念此日暮時，寂寞閉竹館。
我昔吏桐鄉，窮山使屢躡。路險獨後來，心危常自怯。下顧雲容容，前溪未可涉。半崕風颯然，驚鳥爭墮葉。修蔓不知名，丹實坼在莢。林端野鼠飛，緣挽一何捷。馬行聞虎氣，豎耳鼻息嗋。遂投山家宿，駭汗衣尚浹。歸來撫童僕，前事語妻妾。吾妻常有言，艱勤壯時業。安慕終日間，笑媚看婦靨。自是甘努力，於今無所懾。老大官雖暇，失偶淚滿睫。書之空自知，城上鼓三疊。
野田有修竹，叢踈飽於霜。下上乏佳禽，左右雜枯桑。豈無行路子，行路厭榛荒。忽見此翠色，徘徊未能忘。車馬去何疾，迴顧隔山岡。
懷我歌我辭，乃知行子倦。音雖彼妙發，想若此可見。歌竟夜燈青，野窗鳴濕霰。髣髴聞孤鴻，飛急應有羨。
方與舊將飲，談兵燈燭前。聞有故交至，心喜輒輪邊。跨馬踏明月，往見競留連。且共語出處，子懷予久然。男兒太平時，功業未可先。故當守詩書，道義躋古賢。苟復不得用，卷以放林泉。吾藴誠若此，奈何貧所纏。仕宦偶同郡，文字可以傳。行行志茲語，聊用樂永年。
暮雪止復落，暗積如避人。平明視庭中，物物各已新。草木一變妍，枯槁忘其真。隨風來無迹，高下得以均。采薇歌卒章，霏霏霑車輪。今豈無是作，勞苦不足陳。
獨玩湖中雪，移舟水凍灣。寒塘起孤鴈，危樹失前山。著物偏能積，衝風不礙還。無慙子猷興，都盡剡溪間。
風旗冷落偏欺酒，衆樹芳菲欲並梅。人意不知南畝望，只驚鴻鴈向川來。
捧詔出荆州，天心寄遠憂。行車踐殘雪，寒色犯輕裘。祖軷山川闊，歌驪道路愁。吏迎多越乘，兵衛粲吳鈎。地與蠻溪接，江通漢水流。風宜橘林賦，俗尚竹枝謳。樽俎思疇日，煙雲感舊遊。終當勞侍從，寧久渚宮留。
雪晴何所樂，樂趣在杯中。况復君家美，雕盤膾縷紅。
邀飲奏醴醪，案杯烹蟹螯。吾非獨醒者，莫誦楚人騷。
湖上晴煙凍未收，湖中佳景可遲留。更臨危樹看羣岫，雪色嵐光向酒浮。
朔風聲滿枯桑枝，陰雲不定蛟龍歸。凍禽聚立高樹時，密雲萬里增寒威。訪君留連舉酒巵，胡琴奏罷歡已微。小駒跨去沒四蹄，飄花凌亂霑人衣。醉目遠望天地迷，何暇更問孤鴻飛。茅屋豈無單且饑，平明共賀麥隴肥。
潭心不凍處，鴈鶩自相依。積雪正無際，因風忽起飛。初驚如避弋，復下信忘機。偶得從公飲，聊書此景歸。
荆州持大橘，亦自名黄柑。忽得洞庭美，氣味何可參。遂生吳洲思，恨不羽翼南。
在昔志四海，所遇非一途。朝以言悟主，夕即被金朱。于茲亦未幾，用直升雲衢。臺分東西屬，御史從子除。天馬日千里，豈並局促駒。朔北遏亂萌，褒嘉賜璽書。乃衣漢使繡，威譽傾國都。借問世上榮，萬國與此殊。明朝歸洛陽，聊且餞高車。亭堠况非遠，春郊無疾驅。
翦竹纏金大於掌，紅縷龜紋挑作網。瓊酥點出探春詩，玉刻小書題在牓。名花雜果能眩真，祥獸珍禽得非廣。礧落男兒不足爲，女工餘思聊可賞。
昔遇風雪時，孤舟泊吳埭。江潮未應浦，盡室坐相對。行庖得海物，鹹酸何瑣碎。久作北州人，食此欣已再。是時值新歲，慶拜乃唯內。草率具盤餐，約略施粉黛。舉杯更獻酬，各爾祝鮐背。咀橘齒病酸，目已驚老態。豈意未幾年，中路苦失配。嘉辰衆所喜，悲淚我何耐。曩歡今已哀，日月不可頼。前視四十春，空期此身在。世事都厭聞，讀書未忍退。過目雖已忘，寧捨心久愛。何當往京口，竹里翦荒穢。行歌樂暮節，薪菽甘自刈。
園柳發新荑，官居雪尚壅。君喜持報春，衰意非舊勇。芳菲即可插，余髮慙種種。
舊果豈非好，截樹接新枝。欲變明年花，曾不根本移。屈彼自然性，曰茲山木卑。子才實豔富，久爲人所推。固當升高科，我送作此詩。
車騎踏春堤，翛然思如濯。望驄人自避，解凍魚方樂。拏流古樹根，跨岸枯薪彴。煙雲淡淡天，嫩綠生叢薄。
夢中不知夢，但謂平常時。相與共笑言，焉問久別離。有贈若有得，及覺已失之。人生在世間，何異夢寐爲。
行行溪水邊，鏡碧不可唾。安知有沫流，草木多偃卧。潭鳥瞥復沒，灘沙浄如簸。不獨荆州民，居險頸癭大。
春水泉脈動，分巖臨澗源。津津出石齒，泠泠縈竹根。猶和野雲翠，復落郡池喧。心靜意自適，不知朝市煩。
鳴鳩識陰晦，聒聒雌逐雄。鵲巢汝得共，可蔽雨與風。春物況不晚，杏萼已半紅。試看池館間，燕雀隨西東。
來時柳未芽，去見杏吐萼。相歡無幾日，節候已非昨。邂逅二十年，三遇三暌索。會合信難常，焉用計疎數。
夕夢多夢之，覺來遂成憶。憶子生平時，事往無一得。信若此夢寐，豈不見顔色。復存來告言，言虛音匪默。是覺曷爲真，覺夢可以惑。
主人少聽我，爲言風土殊。美哉面有顙，生此頸若壺。噫號無冬夏，歲禱無嗟吁。只憐郡池上，不異山林居。
國馬一何多，來牧郊甸初。大羣幾百雜，小羣數十驅。或聚如鬭蟻，或散如驚烏。或踐麥無根，或齧樹無膚。牧卒殊不顧，抱鞭入民墟。欲酒與之飲，欲食與之餔。日暮卒醉飽，枕鞭當路隅。茫茫非其土，誰念有官租。
昔讀韋公集，固多滁州詞。爛熳寫風土，下上窮幽奇。君今得此郡，名與前人馳。君才比江海，浩浩觀無涯。下筆猶高帆，十幅美滿吹。一舉一千里，只在頃刻時。尋常行舟艫，傍岸撐牽疲。有才苟如此，但恨不勇爲。仲尼著春秋，貶骨常苦笞。後世各有史，善惡亦不遺。君能切體類，鏡照嫫與施。直辭鬼膽懼，微文姦魄悲。不書兒女書，不作風月詩。唯存先王法，好醜無使疑。安求一時譽，當期千載知。此外有甘脆，可以奉親慈。山蔬采筍蕨，野膳獵麏麋。鱸膾古來美，梟{炙火=肉}今且推。夏果亦瑣細，一一舊頗窺。圓尖剝水實，青紅摘林枝。又足供宴樂，聊與子所宜。慎勿思北來，我言非狂癡。洗慮當以浄，洗垢當以脂。此語同飲食，遠寄入君脾。
我久在河內，頗知衛風俗。沙田多種稻，野飯殊脫粟。況聞別乘至，佇望大河曲。飲罷何以贈，柔條路傍綠。
許都二月杏初盛，公府後園梅亦芳。因思江南花最早，開時不避雪與霜。主人惜春春未晚，遂命官屬携壺觴。酒行守吏摘花至，素豔紫萼繁於裝。夭桃穠李不可比，又況無此清淡香。豈辭盡醉對顔色，頻嗅競黏鬚蘂黄。何時結子助調鼎，我心舊職不敢忘。
我坐許昌塵土中，山翠泉聲違眼耳。公雖被謫守滁陽，日少郡事窮山水。東南有風西北來，忽得書詩連數紙。并寄陽冰古篆字，字形矯矯龍蛇起。其文乃只題姓名，大曆六年春氣尾。報云此篆無人知，野僧好事爲公指。公留巖下久徘徊，公剔莓苔汲泉洗。點畫雖然未苦訛，霜侵風剝多皴理。公疑鳥迹踏蒼崖，山祇愛惜將有以。雲藏至今不近俗，月伴古源清且泚。此石公知石不知，公與前人定知己。墨模幾幅許傳玩，譬於玦玉終可喜。況復爲詩刻其下，句奇字峻驚山鬼。何當少得從公游，爲公揮筆寧非美。
古今冠佩立朝人，多作北山松下塵。我愛蟠桃種來久，開花結子不由春。
少年好飲酒，飲酒人少過。今既齒髮衰，好飲飲不多。每飲輒嘔泄，安得六府和。朝酲頭不舉，屋室如盤渦。取樂反得病，衛生理則那。予欲從此止，但畏人譏訶。樊子亦能勸，苦口無所阿。乃知止爲是，不止將如何。
仲春月既望，物候恰分中。窗聽五更雨，花開前日風。詩成止酒後，病怯舉杯空。短髮雖然黑，心如一老翁。
東風固無迹，何處見春歸。土逐草心坼，雨兼花片飛。雖憐柔甲長，只恐豔條稀。君但惜晴景，休言止酒非。
洞深豈不有神物，朝朝但見雲飛還。雲收雨歇草樹濕，澗下流水空潺潺。
枯藤垂溪水已消，溪水濺濺石間亂。潭靜鳥呼人渡時，鳥驚人語來還散。
林下鳴鳩坼晴杏，田間水漫春溶溶。使君固自足風美，時傍青山去問農。
沙穴石竇無限泉，此泉緣底名不滅。庶子去來多少年，依舊清心共泉潔。
尋常畫屏多畫山，何意此山還作屏。峭排直上幾千尺，下有石路莓苔青。
松門隠者我未識，一見君詩如已奭。歲月任隨人事遷，此身不動雲生壁。
寒溪浸楮舂夜月，敲冰舉簾勻割脂。焙乾堅滑若鋪玉，一幅百錢曾不疑。江南老人有在者，爲予嘗說江南時。李主用以藏秘府，外人取次不得窺。城破猶存數千幅，致入本朝誰謂奇。漫堆閒屋任塵土，七十年來人不知。而今製作已輕薄，比於古紙誠堪嗤。古紙精光肉理厚，邇歲好事亦稍推。五六年前吾永叔，贈予兩軸令寶之。是時頗敘此本末，遂號澄心堂紙詩。我不善書心每愧，君又何此百幅遺。重增吾赧不敢拒，且置縑箱何所爲。
春夜一二蚊蚋飛，久不見之尚可喜。而今稍喧來聒人，向後更暖奈爾觜。
春晝自陰陰，雲容薄更深。蝶寒方斂翅，花冷不開心。亞樹青帘動，依山片雨臨。未嘗辜景物，多病不能尋。
聖人於詩言，曾不專其中。因事有所激，因物興以通。自下而磨上，是之謂國風。雅章及頌篇，刺美亦道同。不獨識鳥獸，而爲文字工。屈原作離騷，自哀其志窮。憤世嫉邪意，寄在草木蟲。邇來道頗喪，有作皆言空。煙雲寫形象，葩卉詠青紅。人事極諛諂，引古稱辨雄。經營唯切偶，榮利因被蒙。遂使世上人，只曰一藝充。以巧比戲弈，以聲喻鳴桐。嗟嗟一何陋，甘用無言終。然古有登歌，緣辭合徵宮。辭由士大夫，不出於瞽矇。予言與時輩，難用猶篤癃。雖唱誰能聽，所遇輒瘖聾。諸君前有贈，愛我言過豐。君家好兄弟，響合如笙叢。雖欲一一報，强說恐非衷。聊書類頑石，不敢事磨礱。
前者報君詩，妄說良有以。昔予在京師，多爲人所詆。短章然無工，實未甘藝比。因君有過褒，聊且發憤悱。何言敢爲師，乃是貴不韙。平常遭口語，攢集猶毒矢。此論苟一出，是非必蜂起。偶爾道瘖聾，多疑已竊指。雖恃不欺衷，恨未致速死。安得二頃田，歸耕曷爲恥。誰能事州郡，雞狗徒聒耳。
昔送之官東郡時，夜闌對酒風揭屋。君今淮海予再過，古驛依依老槐綠。
誰謂死無知，每出輒來夢。豈其憂在途，似亦會相送。初看不異昔，及寤始悲痛。人間轉面非，清魂歿猶共。
晝夢同坐偶，夕夢立我左。自置五色絲，色透縑囊過。意在留補綴，恐衣或綻破。歿仍憂我身，使存心得墮。
前因飲酒多，乃苦傷營衛。嘔血踰數升，幾不成病肺。上念父母老，下念妻兒稚。不死常抱痾，於身寧自貴。樊子來勸我，止飲良有謂。公復遺我詩，責我詞甚毅。指以年齒衰，非酒何養氣。春飲景可樂，夏飲暑可避。秋飲心忘愁，冬飲暖勝被。醉歌人不怪，醉言人不忌。在酒功實多，止酒酒何罪。假如壽九十，今子已半世。不飲徒自苦，未必止爲利。胡汨妄與真，恐乖達者意。屈原吟澤畔，方悟獨醒累。子居今之時，安免人病議。是以告子勤，子守亦謬詩。我讀纔一過，不覺顔起愧。自茲願少飲，但不使疾熾。書此以謝公，公言誠有味。
公言牡丹盛，未覩古人詩。品衆自爭貴，葉多方見奇。名因他姓著，色爲別根移。華髮我何感，洛陽年少時。
誰移洛川花，一日來汝海。濃淡百般開，風露幾番改。傍欄人自醉，惜翦春有待。使君方少年，共賞喜我在。
古來多貴色，歿去定何歸。清魄不應散，豔花還所依。紅棲金谷妓，黄值洛川妃。朱紫亦皆附，可言人世稀。
崢嶸古寺閣，蒼山插晴簷。少室出天外，巍巍何尊嚴。王都在其下，風露國所霑。日暮飛雲歸，已失中頂尖。
少時好睡常不足，上事親尊日拘束。夜吟朝誦無暫休，目胔生瘡臂消肉。今踰四十無所聞，又況喪妻仍獨宿。虛堂浄掃焚清香，安寢都忘世間欲。花時啼鳥不妨喧，清暑北窗聊避燠。葉落夜雨聲滿階，雪下曉寒低壓屋。四時自得興味佳，豈必鏘金與鳴玉。萬事易厭此不厭，真可養恬無夭促。且夢莊周化蝴蝶，焉顧仲尼譏朽木。人事幾不如夢中，休用區區走榮祿。
我歸十九年，飲不負升斗。昨夕夢見之，謂須多置酒。雖慰魂來言，定不復入口。俟當返吾廬，且爲貯甖缶。夢寐何敢欺，從笑愚所守。
前別歲月遠，道同情相親。三旬忽相見，愈厚不厭頻。昔云思數面，今無愧古人。睠然東去懷，紛若陌上塵。
我行陽翟道，暮雨原上急。麒麟塚相望，霹靂碑下立。農耕傍山去，鬼火迸林入。莫問泉下人，馬隤衣更濕。
缺月來照屋角時，西家狗吠東家疑。夜深精靈鬼初動，窸窣古莽無風吹。
井面水不動，傍分龍鱗激。泉氣時生漚，上湧光的皪。深苔翠堪染，石底清可覿。旱歲或來祠，彈絃屬靈覡。
蔡州雖非遐，作書素所懶。春風領燕來，得君詞款款。燕迴須在秋，此報莫言緩。何日見嵇康，重彈廣陵散。
宿雨洗新綠，朝日初聞鶑。風從天門來，吹下玉簡名。列星二十八，經緯何縱橫。南方朱鳥目，光焰令人驚。其餘撒沙衆，龜鼈瓜瓠明。吾欣安石後，世世有令聲。
前日已春盡，夏卉抽嫩青。唯君所植花，餘紅猶滿庭。常惜畏景逼，贈未及飄零。欲插爲之醉，但慙髮星星。
襄城得圓鯽，留以待吾友。大梁又得之，始憶終按酒。今君復持贈，重念滁陽守。滁陽石瀨中，此物豈無有。三得實嘉遺，我敢自私口。口且不爭甘，事亦難利誘。
清風當晝起，吹我庭下槐。軒軒枝上葉，碎影亂綠苔。左右無人聲，時有啼禽來。啼禽感所懷，其音一何哀。思歸無曉夕，血滴山榴開。曰予當是時，爲之腸九迴。江子方謫官，復有擬古才。遠寄平淡辭，曷報瓊與瓌。
去年燕營巢，銜泥入我廬。秋歸春復來，橫被雀所居。翩然去不較，義者欲與除。毀覆必傷卵，愛彼此何疎。乃竢長黄口，逐之寧曰紓。果得生四雛，卉色頭戢如。後當還燕巢，穿屋不害余。
南方窮山多野鳥，百種巧口乘春鳴。深林參天不見日，滿壑呼嘯難識名。但依音響得其字，因與爾雅殊形聲。我昔曾有禽言詩，粗究一二啼嚎情。苦竹岡頭泥滑滑，君時最賞趣向精。餘篇亦各有思致，恨未與盡衆鳥評。君今山郡日無事，靜聽鳥語如交爭。提壺相與來勸飲，戴勝亦助能勸耕。我念此鳥頗有益，如欲使君勤以行。勸耕幸且强職事，勸飲亦冀無獨醒。杜鵑蜀魄哭歸去，小人懷土慎勿聽。城頭春鳩自謂拙，鵲巢輒處安得平。高窠喬木美毛羽，哢吭葉底無如鶑。口中調簧定何益，下啄蚯蚓孰曰清。自餘多類不足數，一一推本煩神靈。我居中土別無鳥，老鴉鸜鵒方縱橫。教雛叫噪日羣集，豈有勸酒花下傾。願君切莫厭啼鳥，啼鳥於君無所營。
湛湛碧井水，其上有梧桐。春隨井氣生，白花飛濛濛。曉枝滴甘露，味落寒泉中。結實待瑞羽，歲晚半枯空。桐既無鳳皇，井豈潛蛟龍。乃知至神物，未易令人逢。當時集潁川，偶值黄次公。次公入爲相，此鳥曷不從。遂使神鶡雀，竟用奇怪窮。我言非毀古，欲遵平直蹤。我願二千石，但使德化隆。有桐鳳不來，於桐無愧容。有鳳政不舉，於鳳何爲崇。答君桐花篇，聊以發我衷。
汝水出山險，汝民多病癭。或如雞精滿，或若猿嗛並。女慙高掩襟，男大闊裁領。飲水擬注壺，吐詞侔有鯁。樗里既已聞，杜預亦不幸。秦人號智囊，吳瓠繫狗頸。𦢏𩲞常柱頤，伶仃安及脛。只欲仰問天，無由俯窺井。挾带歲月深，冒犯風霜冷。厭惡雖自知，剖割且誰肯。不唯羞把鏡，仍亦愁弔影。內療煩羊厴，外砭費針穎。在木曰楠榴，刳之可爲皿。此誠無所用，既有何能辟。膨脝厠無首，臃腫異臚頂。難將面目施，可與胎胞逞。賢哉臨汝守，世德調金鼎。氓俗雖醜乖，教令日修整。風土恐隨遷，晨昏憂屢省。儻欲便慈顔，名城不難請。
念昔西歸時，晚泊吳江口。迴堤遡清風，淡月生古柳。夕鳥獨遠來，漁舟猶在後。當時誰與同，涕憶泉下婦。
驛使話漢東，故人遷謫處。所居雖非居，有樹即嘉樹。日膳或雞肫，時蔬多筍芋。夜堂蛇結蟠，晝戶鵲噪聚。著書今未成，愛靜已得趣。予欲訪其人，炎蒸未能去。
日日城頭雨，還愁湖上波。窗中人自聽，門外潦應多。不畏車生耳，還愁麥化蛾。吾廬無所有，頻看壁間梭。
月暈知天風，舟人夜相語。平明好挂帆，白浪須出浦。此身猶在吳，歸夢預到楚。今日念同來，吾妻已爲土。
吾兒久失恃，髮括仍少櫛。曾誰具湯沐，正爾多蟣蝨。變黑居其元，懷絮宅非吉。蒸如蟻亂緣，聚若蠶初出。鬢搔劇蓬葆，何暇嗜梨栗。翦除誠未難，所惡累形質。
屋頭小雀雛，氣力苦未長。乘暄學調羽，忽掛蜘蛛網。其母不能救，啁啾空下上。乃爲人所探，不是蟲絲枉。
晝夢與予行，早發江上渚。共登雲母山，不得同宮處。何嗟不同宮，似所厭途旅。樹杪俯烏巢，坼鷇方仰乳。雄雌更守林，號噪見飛鼠。鼠驚豎毛怒，裊枝如發弩。逡巡吼風雲，遠望射巖雨。東南橫虹霓，萬壑水噴吐。下尋歸路迷，欲暮各愁語。忽覺皆已非，空庭日方午。
燕銜芹根泥，蜂掇花上蕊。带雨兩股飛，所取日能幾。調和露與英，凝甘滑於髓。天寒百蟲蟄，割房霜在匕。燕已成雛歸，蜂憂凍餒死。乃見萬物心，多爲造化使。
幾日不行圃，野草過人頭。客怪若荒穢，誰與持鋤鉤。雖然自薅薙，抱痾方告休。即當秋風高，掃籜將遲遊。
閉目光不揚，夢覩良亦審。既非由目光，所見定何稟。白日杳無朕，冥遇嘗在寢。此恨不可窮，悲淚空流枕。
悲愁快於刀，內割肝腸痛。有在皆舊物，唯爾與此共。衣裳昔所製，篋笥忍更弄。朝夕拜空位，繪寫恨少動。雖死情難遷，合姓義已重。吾身行將衰，同穴詩可誦。
穎傍成蹊李，其實小於拳。誰知皴枝瘦，生此紺玉鮮。摘以筠梢籠，沉以石根泉。濛濛粉未落，粲粲葉猶連。蔭樹咀甘液，安知有苦煎。報君惜茲樂，時詠逍遥篇。
纍纍後堂柰，落盡風雨枝。行樂偶散步，倚杖聊縱窺。林葉隠孤實，山鳥曾未知。物亦以晦存，悟茲身世爲。
我嘗爲吳客，家亦有吳婢。忽驚韓夫子，來遺越鄉味。與官官不識，問儂儂不記。雖然苦病癰，饞吻未能忌。
久無歸田人，今喜子去祿。移家漢水濱，日見漢水綠。川鱗可爲饔，山毛可爲蔌。竟歲厭往還，行堤樂風俗。青巾艑上郎，漆鬢顔如玉。倚檣臨落照，獨唱江南曲。聽若在江南，歡然自爲足。我心雖有羨，未遂平生欲。更期畢婚嫁，方可事巖麓。買山須買泉，種樹須種竹。泉以濯吾纓，竹以慕賢躅。此志應不忘，他時同隠錄。
峨峨淮山上，中有隠者棲。不知松檜下，但見虎豹蹊。人羣固已遠，樵客入猶迷。且奉采蘭養，應無抱玉啼。麻田異麻源，石路春無泥。高士不近俗，更在西嶺西。石泉飲自足，深壑無人躋。不學淮南王，安問犬與雞。二人逍遥性，所樂唯杖蔾。復有來慕鄰，他年寧答嵇。願君且勉職，聖世未易暌。
媿無相如才，偶病相如渴。潩水有丈人，薏苡分叢茇。爲飲可扶衰，餘生幸且活。安知惡己者，不願變野葛。
插雲千萬重，一望不可暫。前嶺與後峯，翠色濃復淡。
不畏塘雨急，鈿葉自相遮。紋禽忽飛去，衝落波上霞。
煙潭深不極，鑑碧無菱花。日脚下波心，澄江見魚蝦。
淺淺碧水平，青青稻苗長。偏知楚客愛，白鷺飛下上。
林間夏雨滋，復有斜陽照。綠浄不摇風，從教春草笑。
石齒嚼寒聲，粼粼縈曲處。有時浮落英，又過城根去。
伐桂向芳洲，跨波灣勢小。時愛游人渡，游人在林杪。
古木刳爲舟，野藤牽作纜。釣人寒雨中，遠望煙蓑暗。
紫角菱實肥，青銅菱葉老。孤根未能定，不及寒塘草。
食魚日已晚，矯翼煙際還。不與鴈鶩競，風標亦自閒。
雨餘殘照在，塘靜獨行行。荷積水珠重，天收霓帔輕。倦禽倚卧柳，聚蚓殢坳泓。帽側林枝礙，裳褰野蔓縈。芡韜園客剝，蒲刃水妖驚。决决流泉活，濛濛夕霧平。榴房生蠹落，蛛網害蟲成。坎黽無時怒，渾魚自樂清。高臺從獸窟，古道有根橫。寫景未能就，娟娟月上城。
作軒仍見竹，瀟灑排青幢。斜烏與落月，靜影晝寒窗。光沒影亦沒，激水自淙淙。夜深猶讀易，誰更憶清江。
香草葉常碧，本生巖澗邊。佳人昔所愛，移植堂堦前。自吳北歸梁，復以盆盎遷。佳人路中死，此草未忍捐。與我日憔悴，根不通下泉。勤勤爲澆沃，稍見萌穎鮮。終當置墳側，長茂松柏埏。
孤來有野鴿，觜眼肖春鳩。饑腸欲得食，立我南屋頭。我見如不見，夜去向何求。一日偶出羣，盤空恣嬉游。誰借風鈴響，朝夕聲不休。饑色猶未改，翻翅如我仇。炳哉有靈鳳，天抑爲爾儔。翕翼處其間，顧我獨遲留。鳳至吾道行，鳳去吾道休。鴿乎何所爲，勿污吾鐺甌。
野鶻性决裂，所食唯獰飛。小鳥不入眼，拳發强弩機。日暮未有獲，豈擇大與肥。瞥下攫蝙蝠，去以填腸饑。休笑老鴟飽，銜得腐鼠歸。
爾書我不答，爾怒從爾駡。天馬新羈時，氣橫未可駕。儻我一日死，爾豈無悲咤。唯知道義深，小失不足謝。
欲問梨花發，江南信始通。開因寒食雨，落盡故園風。白玉佳人死，青銅寶鏡空。今朝兩眼淚，怨苦屬衰公。
石上老瘦竹，忽在紈扇中。執之意已凉，不待摇清風。小節未見粉，淚痕應合紅。日將炎暑退，畏蠹生秋蟲。
擺磨萬木聲，朝吼暮不止。吹沙作雲飛，物狀顔色死。還念江上山，落瀑鳴幾里。茅茨松竹間，翠的門前水。下窺石穴魚，出入數十尾。是時殘照微，古路誰家子。羸馬入煙林，區區何若此。昔笑今已迷，薄官正如彼。何當歸去來，臨流重洗耳。
竹館蔭以風，灑水坐猶熱。念子遠歸時，焦煙起車轍。落日原上微，鳥棲人欲別。我心明月在，相照異盈缺。
百世興王地，乘時已建都。離宮萬戶寄，京邑四方模。尹以名臣擇，朝仍宿哲俞。果資卿屬重，將俾國人蘇。迎餞車交轍，奔馳士結途。許嗟人惠奪，宋遲德恩敷。日月天闈近，山河地勢趨。壓城隋柳密，開苑漢池枯。文物希前代，謳歌得大儒。鄒枚跡雖古，賓從豈今無。
相見不在久，見久未必親。無爲歲月淺，豈不膠漆均。猶嗟欲別日，事疊如排鱗。安得獨携酒，遠送秋水濱。
莫以天下桂，皆爲月中物。猶言月有兔，野豈無狡窟。空山桂花多，豔色粲然發。樵客不知貴，奈何薪爨屈。
胥裴喜我至，冒雨夜出城。燈前相對語，怪我面骨生。爲言憔悴志，因意多不平。亦見子頷鬚，長黑已可驚。知子有所立，毛髮隨世情。子心且如舊，後輩苦前輕。
宋子失汝嬰，苦將造物怪。造物本無惡，爾責亦已隘。且如工作器，寧復保存壞。收淚切勿悲，他時多壻拜。
欲居江上山，試與問京峴。嘗觀鮑家詩，心慕已不淺。行當卜結廬，依農事清畝。傍葬吾先妻，同穴晚未免。買谷勿險深，求岡要平顯。松竹應所宜，蒿萊預教翦。我志决不移，君言幸須踐。
古城多瘦棘，莽莽連荒臺。不見長嘯人，黄土空崔嵬。北顧蓬池上，枯廢生蒿萊。當時思大梁，還望已徘徊。今我復懷昔，豈不傷且哀。鳥呼有遺響，英靈同土灰。
知君少以勇，曾向蕭關戰。橫刀突虜圍，奪馬傷胡箭。當時獨免歸，猛毅邊人羨。今來提漢卒，寇盜清秦縣。未足賀功名，功名它日見。
隔河桑榆晚，藹藹明遠川。寒漁下灘時，翠鳥飛我前。山藥植瑣細，野性仍所便。令人思濠上，獨詠莊叟篇。
夜發曉未止，獨行淮水西。明知寒草露，暗濕瘦驄蹄。半滅竹林火，數聞茅屋雞。秋天畏殘暑，不爲月光迷。
鸜鵒知天風，鵓鴣知天雨。途路厭塵昏，車馬煩泥沮。陰仍老易覺，體質預辛楚。安坐與壯年，慎勿忘酒脯。
我來清淮側，夢得鄭公書。開書一把玩，乃是三山圖。山形雄且邃，筆畫簡而疎。紙幅不盈尺，萬仞勢有餘。卷置懷袖中，意獲寤已無。
前日爲新婚，喜今復悲昔。閫中事有託，月下影免隻。慣呼猶口誤，似往頗心積。幸皆柔淑姿，稟賦誠所獲。
向起風沙地，暫假烏榜還。浩然起遠思，欲與魚鳥閒。景目洗已清，詠句稱且慳。時看秋空雲，雨意濃淡間。
翩翩沙上鷗，安用避漁舟。漁人在魚利，何異爾所求。
老蟹飽經霜，紫螯青石殻。肥大窟深淵，曷虞遭食沫。香餌與長絲，下沉寧自覺。未免利者求，潛潭不爲邈。
東灣暖無沙，有𧍧淵泥下。輕舠復翠竿，預致曾誰捨。刳肉不知數，持爲楚鄉鮓。嗜味固足珍，況亦椒橙假。
渡口飲牛歸，村墟夕陽裏。黄犢未及羣，抱带過寒水。利心乃如仁，耕領破不止。當時彼何高，獨能譏洗耳。
潁水苦流瀑，淺平秋與冬。岸深開地勢，底碧寫天容。道枉隨灣去，村遥近日逢。迷魚是潭曲，寧見窟蛟龍。
插葦截灣流，寒魚未能越。安知罟師意，設網遮其闕。不須芳餌懸，何待清歌發。所獲勝綸竿，寧聞憂澤竭。
明當是重九，黄菊還開不。先將掇其英，秋逕未能有。頹齡無以制，但不負此酒。紅頰誰使歌，公憐牛馬走。
今日始見菊，雖見未全開。猶勝昔無酒，持望白衣來。破纇浮金英，雜蟻已盈杯。何必探丹萸，結佩上高臺。自不愧佳節，安聽飛鴻哀。
刻意向詩筆，行將三十年。嘗經長者目，未及古人肩。昔慕荀文若，多稱王仲宣。今慙此微賤，重辱相君憐。
赬泥墨印幾壺醁，將慰窮途阮步兵。一夜臨流對明月，舉杯愁聽雁來聲。
深苔何所若，苦詠費毫尖。繞繞水仙髮，茸茸蛟客髯。綠縈秋石浄，嫩值翠篙黏。尚芼參差荇，薄言無此嫌。
寒雁與寒來，夜落汀洲宿。泊船人不寐，月下聲相續。
微生守賤貧，文字出肝膽。一爲清潁行，物象頗所覽。泊舟寒潭陰，野興入秋菼。因吟適情性，稍欲到平淡。苦辭未圓熟，刺口劇菱芡。方將挹溟海，器小已瀲灧。廣流不拒細，愧抱獨慊慊。疲馬去軒時，戀嘶芻秣減。茲繼周南篇，短橈寧及艦。試知不自量，感涕屢揮摻。
嘗記論詩語，辭卑名亦淪。寧從陶令野，不取孟郊新。琢礫難希寶，噓枯强費春。今將風什付，可與二南陳。
驚飇入林鴉亂飛，舞空落葉相追隨。秋權摧物不見跡，但使萬古生愁悲。登山臨水昔感別，身作旅人安得宜。單舟匹婦更無婢，朝餐每愧婦親炊。平生獨以文字樂，曾未敢恥貧賤爲。官雖寸進實過分，名姓已被賢者知。疏愚生不謁豪貴，守此退縮行將衰。潁州相公秉道德，一見不以論高卑。久調元化費精力，猶且未倦刪書詩。唐之文章剔蕪穢，纖悉寧有差毫釐。謂其躭學可與語，便語淵奧袪佹疑。浮言近意不歷口，直欲海窟拏蛟螭。再拜膝前荷勤誨，垂橐稇載歸忘饑。解艇水驛無幾舍，新詩又遣牙兵持。上言行李覽物景，聊可與婦陳酒巵。下言狂斐頗及古，陶韋比格吾不私。相公貴且事翰墨，我輩豈得專遊嬉。今將蒿芹薦俎豆，定亦不以微薄遺。嘗令有詠無巨細，當因川陸舟車貽。日對順流思疾置，老魚姦怯潛鱗鬐。
月出斷岸口，影照別舸背。且獨與婦飲，頗勝俗客對。月漸上我席，暝色亦稍退。豈必在秉燭，此景已可愛。
野岸竟多杞，小實霜且丹。繫舟聊以掇，粲粲忽盈盤。助吾苦羸苶，豈必採琅玕。自異驕華人，百金求祕丸。昔聞王子喬，上帝降玉棺。此焉即不免，但願在世安。
陸乏百鈞駞，水假孤艇進。潁苦灣灘長，曲折劇篆印。蔡方阻淺涸，寸步出慳吝。膠舟看在前，暗磧疑難慎。誰能使奡盪，空自思禹濬。丈夫少壯時，必在馳駔駿。
維舟飯孤村，隔岸見黄駁。瘦牧正苦饑，瘡鳥復下啄。閔心無柘彈，投塊徒自數。力小不能中，汗顔慙且渥。
遠水路已別，古汊未窮源。定知前山雨，瀑泳至且渾。暗生秋草下，稍復夏潦痕。更去待月上，猶應可到門。
適從潁水歸，道逢西華長。不見二十年，顔鬚我非曩。君問洛陽日，舊友多泉壤。更別如前時，應復少吾黨。
秋風嚎衰林，秋雨阻歸客。頼有故時交，舉杯聊岸幘。談兵與論文，曾不涉陳迹。必竟無所施，醉去思泉石。
我從淮上歸，君向海澨去。安知無幾舍，邂逅不相遇。頗知飛空雲，到月不得附。月行既不留，雲亦值風故。誠知會合難，豈是忘所赴。我雖躡新屩，心不捨舊屨。誰謂若世人，食瓜思棄瓠。君南我赴北，日見陽雁度。茲欲遠寄音，雁行高且鶩。但誦金石言，於時儻無忤。
潩流寒且急，岸草已凋摧。石髮尚堪把，江人曾不來。誰知烏榜去，留採碧潭隈。持作吳鄉味，能令案淥杯。
西北望嵩色，憶上大室時。陟彼已不淺，坐此安能知。今誰絕壁下，但見前峯危。正與曩未異，目存迹焉追。
白乳葉家春，銖兩直錢萬。資之石泉味，特以陽芽嫩。宜言難購多，串片大可寸。謬爲識別人，予生固無恨。
小雪纔過大雪前，蕭蕭風雨紙窗穿。而今共唱新詞飲，切莫相邀薄暮天。
脫命秋隼下，鳴鬭自爲勇。爭雄在數粒，一敗勢莫擁。慙將縮袖間，懷負默而拱。勝且勿苦欣，猶驚辱與寵。
陰雲濃壓野，風獵樹高鳴。寒禽並枝立，頗以見物情。目前兩稚子，爲慰豈異卿。欲置一壺酒，且獨對婦傾。
俗有巧鬭心，畜此巧鬭禽。搏擊無迅節，爪觜自相侵。胡能知遠人，角勝合百金。鳳皇安在哉，徒此望丹岑。
冬日晴且暖，林塘思浄居。往興都未盡，遂經韓氏廬。韓氏兄弟賢，各各趨義塗。吾儕與之游，何異田蘇俱。經疑反此質，學陋慙無餘。況茲諸少年，高論傾國都。以及治民術，縱橫無所拘。又涉方外說，於道曾不殊。詩評杜兼李，字法褚與虞。啜茗豈非好，啗栗强爲娛。久厭官局檢，聊休體質舒。次第極言笑，左右排圖書。終日欣博約，貶異正則扶。所頼存泛愛，未以我爲愚。持歸接士論，頗亦類販沽。復聯長詩來，味若餐瓊腴。其辭多自損，似欲大厥譽。顔子乃庶幾，仲尼稱弗如。不厭會遇頻，雲龍實相須。最和躡麟趾，舉步未敢渝。
雲外陽翟山，實與嵩少接。山中採藥人，能自辨苗葉。當須斸其根，以遂素所愜。野籜包舊土，遠置風雨捷。故本含新芽，枯莛带空莢。植雖乖地勢，培壅得專輒。冬誰論臭香，春定引蜂蝶。豈惟識草木，庶用補羸苶。
吾軒今於水，吾居易爲足。誰與哦其間，風窗數竿竹。雖無泉石清，尚不愧茅屋。所樂違俗暄，此趣大已熟。
不種東陵瓜，不利千畦韭。山藥數十本，带土移野叟。故葉萎未醒，傷根亦何咎。既爲君子好，豈與騷人負。騷人比畫工，丹青出其口。欲分欄下苗，馳奴仍置簍。主人可無吝，所尚非獨有。從茲各勤灌，肯在園蔬後。今雖勝曝蓄，畢意資玉臼。人事固已然，祕方看繫肘。
山房古柏暗，近在漢陵邊。天供不爲樂，母心常所懸。朝途髮根冷，暮野鳥行先。子道豈殊衆，誰云絕世緣。
園林固足勝，景著必人賢。將泛杯中物，遠分湖水泉。來從百花底，轉向衆賓前。易醉緣多病，陪公愧少年。
雲低未成雪，寒氣已侵席。凍醪傾白濁，乾果列紫赤。風微時破面，亭敞宜張帟。來望野興通，古城何額額。邀射弓鈞開，破的翦羽白。助中聲喧呼，不覺屢傾幘。醉驚一發功，誰許百金易。非等將帥能，聊將賓友適。中酒作暴謔，心親語多劇。吾儕固不羈，安可限常格。去忌無俗流，起酌驚臧獲。八龍觀諸韓，頭角相戢迫。參差玉峯前，愛慕不知夕。誰嗟短景移，能使吝情釋。爲賀主人翁，賢甥無久隔。此會舉世稀，頻頻奚所惜。
飲酒衆所嗜，未若朋會樂。終日不爲荒，於時豈多怍。坐客十餘人，七子實棣萼。杯行發嚴令，孰不資善謔。巧詞劇猱捷，辨機如弩彍。醉舌强且遲，罰觥奚屢酌。正言訐詭諛，簡禮去酬酢。迭嘲果與蔬，相呼花間藥。是非不親親，笑語何落落。夜歸歡有餘，孩稚扶仍噱。
梨傳真定間，其甘曰如蜜。君得咸陽中，味兼冰作質。遺之析朝酲，亦以蠲煩疾。吾兒勿多嗜，不比盤中栗。
名果出西州，霜前競以收。老嫌冰熨齒，渴愛蜜過喉。色向瑶盤發，甘應蟻酒投。仙桃無此比，不畏小兒偷。
泠泠幽谷泉，近在青峯下。使君去窮源，林外留車馬。一徑穿篠深，蔽日復瀟灑。行盡逢泓澄，翠影如可瀉。雲樹陰其旁，造物將有假。引水開石池，結宇覆碧瓦。乃知愛玩心，朝夕未忍捨。近移溪上石，怪古蒼蘚惹。芍藥廣陵來，山卉雜夭冶。春禽時相鳴，賓從不應寡。欲問淮南趣，還思洛陽社。勝事已不辜，吟觴無倦把。
冬日每苦短，方愛夜漏永。積雲寒擁齋，徘徊延月影。獨能懷親友，出門見參井。是時發清詠，筆若天驥騁。
夜與賢豪飲，方聞默坐時。我斟相樂酒，君詠寄來詩。莫恨殊喧寂，真緣篤愛慈。何當因雪興，過此未應遲。
我誠官局冷，終日事靡括。每躭古人書，似與世俗闊。同道三四人，來過慰饑渴。迭相陳語言，曾未厭刀呾。自中將過晡，留飯具麄糲。薄酒繼以斟，不覺寒日沒。愚妻方罷沐，供飯愧倉卒。凍婢昧煎和，親調首忘髴。每食各驚顧，誰謂不黔突。倦僕暖吾薪，饑馬飽吾秣。馬無歸嘶聲，僕有顔色活。安穩不知疲，明釭仍爲撥。醉言實無次，曾未窮本末。諸君競相先，出口論莫奪。復云天地間，此能有幾達。我聞顔汗下，恐後謗難遏。其間常有言，但未見疵齾。終當輕有若，悔目已屢䀣。信哉羣玉林，豈得依朽枿。吾心爲之然，收舌如斷割。寄音謝豪俊，茲藴只圭撮。
密雪已迎臘，隨風來拂巾。偏知寒夜屋，不管醉歸人。暗積空庭合，偷裝衆樹新。沃田將望歲，壓癘且忘貧。薄厚曾無意，飄揚似有因。既能先覆物，乃見未饒春。作陣從天落，何功得地均。暫欣供一賞，惜逐馬蹄塵。
海魚沙玉皮，翦膾金齏釅。遠持享佳賓，豈用飾寶劍。予貧食幾稀，君愛則已泛。終當飯葵藿，此味不爲欠。
湖壖此興磑，許俗見仍稀。激射聊因勢，回環豈息機。水如巖下過，人悟雪中歸。坐想韓夫子，心應不道非。
冰消湖已綠，渺渺鴨頭春。船學吳兒刺，吟稀楚老新。對山憐去鳥，隔樹識游人。誰念滄江上，風柔採白蘋。
石根雲常蒸，老蘚密於毯。濕翠連澗陰，浄綠繞巖坎。不異泉上芹，丰茸猶可擥。安知山中客，遠寄趣已淡。
富貴豐盤餐，日可侑清角。不與賢者俱，飽食何所學。吾友雖日貧，邀賞不辭數。質衣爲酒肴，出論輕管樂。其饌精且甘，刀几孰親握。是時予苦眩，引去意頗確。羸馬雪中歸，醉醒誰復較。
决决堰根水，層層湖上田。寒魚猶著底，白鷺已飛前。履惜春泥滑，衣從澀蔓牽。偶來成野望，歸興自留連。
潭上水容暖，野中寒吹橫。行塘人已晚，吟步日難更。凍地坼枯龜，斷冰流破鏡。王都且不遠，樂此林泉性。
將欲侍親去，獨要予贈言。世風還自有，文體不須論。稍愛春波急，微生野岸根。舟行寧覺遠，幾日到都門。
諸韓行有日，別思更依依。獨歎從予少，還看似子稀。呼童聊奏酒，灑水爲開扉。蘇合染裘美，雪中閶闔歸。
三年不出戶，考行閭井聞。近俗遂知化，豈非由所薰。御琴趨國門，何必長守墳。美哉若君子，忠可移於君。
識君雖恨晚，說詩屢解頤。吾徒固難合，所合終不移。冒寒躍馬來，且言行有期。河上冰始坼，輕棹去未遲。
別緒如亂絲，欲理還不可。却悲嬌女詩，寧戀更效左。是時遠道懷，紛紛上歸舸。憐君正如此，豈任風雨俀。
談笑去拘忌，乃見相與深。風騷得往返，但見非知音。明日車馬北，豈不動離襟。春風蘼蕪綠，別恨生遥岑。
南國青青果，涉冬知始摘。雖咀澀難任，竟當甘莫敵。來從萬里外，或以苦口擲。所投同木瓜，欲報無瓊璧。
日暖寒郊不起風，使君車騎出城中。遥知望處思兄弟，鴻雁連連下遠空。
聞買滄浪水，遂作滄浪人。置亭滄浪上，日與滄浪親。宜曰滄浪叟，老向滄浪濱。滄浪何處是，洞庭相與鄰。竹樹種已合，魚蟹時可緡。春羹芼白菘，夏鼎烹紫蓴。黄柑摘霜晚，香稻炊玉新。行吟招隠詩，懶戴醉中巾。憂患兩都忘，還往誰與頻。昨得滁陽書，語彼事頗真。曩子初去國，我勉勿迷津。四方不可之，中土百物淳。今子居所樂，豈不遠埃塵。被髮異泰伯，結客非春申。莫與吳俗尚，吳俗多文身。蛟龍刺兩股，未變此遺民。讀書本爲道，不計賤與貧。當須化閭里，庶使禮義臻。
塞郡屯師久，飛芻始得人。權傾擁旄將，詔輟繡衣臣。舊里過京洛，辭家渡盟津。紫裘蘇合染，驄馬玉環辰。榆莢關頭雨，梨花谷口春。高車方陟險，豐膳暫違親。山勢北臨岱，地雄西隔秦。行臺知不遠，能使問安頻。
坐見沙頭月，復憐衣上輝。正如從我飲，還欲照君歸。相逐影徒是，共嗟歡已非。夜深依岸落，寒色入傷違。
遥聞出舟望，始愛川原廣。春冰未破時，旋拉寒篙響。鳴雁似相隨，遠日聊一仰。能知狀物工，把筆獨見想。
高廬當大道，節士不肯過。窮巷獨秉德，車馬一何多。勢力走諛諂，禮義服委佗。是以被褐人，長甘北山阿。曰今豈有愧，漁上有行歌。
欣欣東園杏，忽值春飛霜。粲然彼繁英，萎若出沸湯。既能與之榮，而復使之傷。向來肅殺時，已共百卉黄。今同草吐心，不似草心長。天理固難測，誰要必其常。
躍馬清明前，行將拜孤壠。松吹送悲聲，緣纓淚如湧。三歲宰南方，奠斝阻親捧。山下獨徘徊，雨來雲蓊蓊。
郊外桃李花，赤赤復白白。爲君歌古曲，行子在南陌。衆人各已歸，春風送無跡。安知春風送，到處花當客。我病出獨難，併請春風讁。此情無遠近，千里不能隔。
客從都下來，遠遺東華鮓。荷香開新包，玉臠識舊把。色絜已可珍，味佳寧獨捨。莫問魚與龍，予非博物者。
冬涉春無雨，侵晨忽沛然。燕曾知社後，雷未發聲前。細濕林花暗，輕霑土脈全。看看一百五，風勢莫狂顛。
往時初渡江，頗愛江南美。誰知坐卧間，思及煙波裏。絮逐𩶆魚繁，豉添蒓線紫。君行語風物，到日應相似。
忽驚車騎臨，乃是荆州長。登堂語出處，陳事猶夢想。別逾二十年，相遇今始兩。爵位異禮數，齒髮可下上。但問我何有，而獨不愛曩。敢告守拙愚，此道未嘗枉。行當至峴山，羊公存廟像。簫鼓有時奠，道德其可仰。
開地臨廣衢，崇崇十餘畝。新軒稍偏北，治圃亦西酉。盎中植菡萏，水不過升斗。小桂未得地，驗活徒掐朽。上乏幽禽啼，下多穴蟻走。藥苗雖無補，欲比山中有。澆灌同一時，萌芽或先後。松株不滿尺，廊廟色已厚。稟性久且堅，物理豈無偶。椶櫚仍未大，散葉纔八九。夏綠與冬青，各各自爲友。吾軒還處西，脩竹爾後取。兩莫論是非，但可吟對酒。
天下風物佳，莫出吳與越。新罷吳官來，又隨越舸發。連宰吳越間，皆邇蛟鼉窟。伯氏復同郡，邑境接民垡。寧將內隔外，正似肉附骨。姚江遺魚蟹，稽山奉筍蕨。足得相交歡，高堂未華髮。送子意不盡，念逐有明月。
春菢畏雷後，鷇開形已完。嫩毛輕染蘗，小掌未全丹。見物初能啑，浮波尚怕寒。山陰無道士，更長換應難。
倦輸關內粟，遂請潁川符。治績可稱最，士民將以蘇。譙都君命重，苦縣祖風殊。仙檜留陰在，甘棠即化敷。行舟通遠水，候騎溢長衢。他日人懷望，煙雲自滿湖。
開元有謫仙，酒隠向安陸。子嘗慕其人，文字不拘束。月下每醉吟，落紙輒數幅。今當安陸歸，白酒村中熟。一名猶未成，雙親淚盈目。切莫苦銜杯，無心不擇祿。去去煙水間，野禽嘷古木。聞聲不得名，將投山舍宿。此趣自可嘉，非如走塵轂。
二水交流抱閭井，清潭幾曲自淵回。已浮畫舸遥遥去，更愛雙鷖泛泛來。
野薺不堪食，蕪菁今正肥。夏畦人所病，老圃方可窺。乳雀爭銜蝶，鳴鴉各護兒。於陵豈復有，空學桔槔爲。
謫死古來有，無如君甚冤。文章不世用，器業欲誰論。野鳥災王傅，招辭些屈原。平生洛陽友，零落幾人存。
綠源去未窮，夾岸樹濛濛。弱蔓低侵水，殘芳不隠叢。浣衣思越婦，折笋擬江童。薄暮迴船處，潭魚動鏡中。
西雲沉日脚，命僕駕我車。我車已在庭，有客方詣廬。談笑不覺夕，雞黍且煩渠。重約勿以怪，但當摘園蔬。
列藩環王都，遂分東西道。統制連別京，守臣多碩老。外臺持權綱，才具必美好。公今且更踐，入用頗不早。乃令山東粟，餉饋歲可保。古路趨汶陽，長風吹綠草。
五月馳乘車，歸心豈畏暑。道上多清陰，日中不遑處。函谷自控带，大河無險阻。時平獨往還，拜壽觴屢舉。
子核成雙杏，將寄同心人。定棲鴛鴦魄，爲物豈無因。
春陽發草木，美好一同時。桃李雜山櫻，紅白開繁枝。楸英獨步媚，淡紫相參差。大葉與勁幹，簇萼密自宜。圖出帝宮樹，聳向白玉墀。高絕不近俗，直許天人窺。今植郡庭中，根遠未可移。但欣東風來，不恨和煦遲。山禽勿蹙踏，蜂蝶休掇之。昔聞韓吏部，爲爾作好詩。愛陰無纖穿，就陰東西隨。公今亦牽此，端坐曾莫疑。
我目忽病昏，白晝若逢霧。窺驚隻物雙，書輒下筆誤。來人髣髴是，飛鳥朦朧度。紜紜孰辨別，此已忘好惡。
少年絜而腴，茸茸頷有鬚。冒熱跨馬去，去去天王都。借問去何謂，就醫將疾驅。客曰實誑我，健壯其非夫。敢告固不紿，但怪所見愚。瘠者未必病，病者未必癯。天馬不著肉，日走萬里途。山熊豈無膏，養體唯恐痡。滯結在於內，安得形肌膚。厥貌雖美好，厥疢勿須臾。療之欲其漸，熾之非愛軀。此行不飲別，安得持酒壺。
赤羽異蒿鷃，來自東夷國。羣集成皋間，翩翩皆一色。舉臆發朱砂，爲瑞應火德。穿屋彼非類，啄粟慙與食。清聲殊啁啾，所蓄每陋逼。應當放之去，重展萬里翼。
乞食非爲貧，妻病妾且死。晨爨不暖釜，朝飯亦輟匕。遺我我所恤，食我我所恥。我恥曾我求，我恤寧我止。應乏豈在豐，赴義實未鄙。漂母殊下鄉，爲惠得終始。
茲日頗所愜，捫蝨反得蚤。去惡雖未殊，快意乃爲好。物敗誰可必，鈍老而狡夭。穴蟻不囓人，其命常自保。
塘蒲蔭綠水，菡萏豔修渚。想像華亭野，但欠鳴鶴侶。同來三四人，趣向頗相與。思見此清禽，無能覿翔羽。城隅有大第，世本官吳楚。嘗同太湖石，不惜持金取。欲作園林勝，園林寧暇覩。今當問其家，借賞無吾拒。果亦致之來，奮毛如喜舞。雖生滄海心，翅重不得舉。還爾稻粱貪，崇丘在何所。
稽山參雲深，剡水與天碧。行將啼鳥親，翫不游鱗隔。況世住新安，又嘗爲粵客。風物知所諳，窮幽梯翠壁。
有形則有影，畏影當念形。日月難久晦，處陰乃暫停。光照不復離，疾走何所寧。當是誚尼父，我輩烏忍聽。結廬雖可託，夜燭亦熒熒。直躬觀罔兩，將此同醉醒。
榴枝苦多雨，過熟坼已半。秋雷石罌破，曉日丹砂爛。任從雕俎薦，豈待霜刀判。張騫西使時，蒟醤同歸漢。
古來傳織女，七夕渡明河。巧意世爭乞，神光誰見過。隔年期已拙，舊俗驗方訛。五色金盤果，蜘蛛浪作窠。
晚日城頭落，輕鞍果下凉。野蜂銜水沫，舟子剝菱黄。木老識秋氣，徑幽聞草香。幅巾聊去檢，不作楚人狂。
爍電未成雨，凉風先入衣。青天忽開影，紅日尚餘暉。蛺蝶作團起，蜻蜓相戴飛。嘲謔不覺夕，跨馬月中歸。
舟中演滿意不淺，却坐林塘景欲昏。翠色蜻蜓立菱蘂，青絲騕裊秣城根。
三得澄心紙，吾嘗再有詩。粗能條本末，不復語興衰。堪入右軍跡，慙無幼婦辭。君家兄弟意，將此比烏絲。
游伏柏林下，食柏遂生香。空知噬臍患，豈有周身防。赤豹以尾死，猛虎以睛喪。儻或益於用，捐軀死其常。
草木不解行，隨生自有理。觀此引蔓柔，必憑高樹起。氣類固未合，縈纏豈由己。仰見蒼虬枝，上發彤霞蘂。層霄不易凌，樵斧誰家子。一日摧作薪，此物當共委。
暗樹秋風擺葉鳴，桃枝竹簟冷逾清。孤燈淡淡短亭客，半夜蕭蕭聞雨聲。
夢過漢陵間，秋風石馬閒。當年侍臣淚，泣盡向三山。
翦紈成薄質，誰將擬月輪。閔竭夏后德，同我天王仁。及至爲時用，豈必畫美人。何憂秋風來，退保藏其真。
昔君乘紫騮，來獵荒城下。復乘紫騮去，不逢亭長駡。溪風欲涉時，山雪獨歸夜。此趣信所諳，羈官莫悲叱。
直道昔參輔，獨將天下憂。忠言悟明主，退請拜諸侯。坐閤政方舉，移藩心所求。蔡人迎且喜，許俗愛難留。夾路車徒盛，分疆禾黍秋。穆陵無夜閉，仁化自公修。
沛譙有鉅棗，味甘蜜相差。其赤如君心，其大如王瓜。嘗貢趨國門，豈及貧儒家。今見待士意，下異盧仝茶。食之無厭飫，詠德曾未涯。
朝鏡惡白髮，夕夢對故人。常恨道路隔，忽喜顔色親。相笑勿問年，青銅早傷神。雞嚎天欲白，向者猶疑真。
陸行畏水深，舟行畏水淺。河流去時閤，涂潦歸時踐。事與時相違，我慙行處蹇。人生莫爲客，爲客此安免。
今日至國門，二子來迎我。適遇信陵冢，冢棘秋葉墮。翩翻隨人飛，拂馬右或左。謂此獨無情，亦與吾意可。
嚎風一夜動，作雪欲愁客。客莫苦嗟行，農望明年麥。方來笑語同，又是關河隔。主人賢且智，不待子所畫。
白露已變霜，孝心竟悲惻。薦衣如念存，拜壠不遑息。带劍蓬池外，兼程困馬力。禮畢便當還，於誠乃爲得。
頃尋高士廬，正值浸湖雪。雪中千萬峯，參差縣前列。僧居或隠見，岸樹隨曲折。驚鳬如避人，遠向寒煙滅。潛希爲子男，儻得遂疎拙。今逾二十年，志願徒切切。方聞落君手，與我曾未別。景多詩莫窮，歸載壓車轍。
客從淮上來，往問故人信。袖銜藤紙書，題字遠已認。既喜開其封，固覺減吾吝。新詩不作寄，乃見子所慎。向來能如今，豈有得觀釁。南方歲苦熱，生蝗復饑饉。憂心日自勞，霜髮應滿鬢。知予欲東歸，曉夕目不瞬。貧難久待乏，薄祿藉霑潤。雖爲委吏冗，亦自甘以進。相望未得親，終朝如抱疹。
前此訪君時，已觀堂宇邃。安知中屏開，自有幽林致。花搴巖桂紅，石擘雲根翠。正當秋風來，不見摇落意。日得吟其間，何須去爲吏。
爾嘗喜詛予，生女竟勿怪。今遂如爾口，是宜爲爾快。亦既以言酬，固且殊眥睚。慰情何必男，茲語當自戒。
青青椶櫚樹，散葉如車輪。擁蘀交紫髯，歲剝豈非仁。用以覆雕輿，何憚尅厥身。今植公侯第，愛惜知幾春。完之固不長，只與薺本均。幸當敕園吏，披割見日新。是能去窘束，始得物理親。
聖人防爭心，權衡爲之設。後世失其平，有星徒爾列。物物尚可欺，銖銖不須別。將淳天下民，安得必毀折。
軀大力無用，遠物賞馴柔。食芻與飲水，百倍於馬牛。猶能絡金羈，不可伏車輈。蒼舒曾智秤，千鈞空壓舟。
釋子本樂靜，宜不事物牽。我慙姑蘇守，復賞杼山然。三歲與之別，其學已增前。忽此有來贈，老拙謬躭研。
驅馬傍馳道，歸自許西偏。高車非舊貴，立避槐樹邊。心雖欲往謁，僕餒行不前。是甘處窮巷，晨笑微生煙。儻有好事者，扣門與留連。或有袖中詩，語熟氣頗全。曾不類緇褐，始可令勉旃。京師百許寺，知幾相差肩。
往使匈奴國，持節豈辭遥。朔北正苦寒，風汝與雪飄。燕山何處是，漢銘應已銷。前車渡冰河，後騎鳴金鑣。行行至穹廬，尊我不敢囂。玉爵親獻酬，名裘進狐貂。禮成復命日，菀抑舒楊條。
授命出絕域，北至單于庭。駞鳴沙磧遥，馬倦朔雪零。幽州古道上，胡笳應夜聽。嘗聞昔時語，南看北辰星。使回儻可記，乃得驗天形。
我居西北地，秋無東南風。木脫不塞望，高臺空九重。音塵安可得，鴻鴈鳴霜中。日看紫苔生，乃見三經窮。一聞離騷篇，寫盡楚客胸。胸懷如寶匣，夜夜吼生銅。
秋思公何高，堆積自嵱嵷。出爲悲秋辭，萬仞見孤聳。念我老於詩，我髮實種種。而後傷故人，故人多作塚。陰風夜木嘷，窸窣聞鬼悚。獨我忘形骸，百事乃纖冗。不眠霜月上，霜月如可捧。
朝聞單騎歸，徑走至其第。扣門童僕頑，拒我色甚戾。不顧遂登堂，有馬堂下繫。辨詐大呼卿，稍應西屋際。逡巡冠带出，青綬何曳曳。有似縮殻龜，藏頭非得計。況與二三子，交分久已締。恕爾避客尤，新婚復新婿。
水中兼木末，相擬有嘉花。玉蘂圻蒸粟，金房落晚霞。涉江從楚女，采菊聽陶家。事與離騷異，吾將搴以誇。
舊馬十年跨，老劣多緩行。新駒三萬錢，頗愛舉蹄輕。不使異芻秣，均養存其情。君門趨早朝，風勁力已生。
答影陶潛興，長吟爲我聽。與之相遇日，曾不異於形。動靜隨生趣，存藏委曜靈。莊周疾走意，推本置諸銘。
昨朝江南客，語子川上亭。有時飛雨來，不見前山青。卉萼人未識，鳥響日可聽。既將遲賢者，無使童僕扃。
我初見子時，子作楚人語。復與吳客來，音俱變齊魯。乃知久處益，薰蕕可同舉。更當富於學，茲言聊以補。
春鴨日浮波，羽冷難伏卵。嘗因雞抱時，託以雞窠暖。三旬殻既坼，乳毛寒脛短。雞寧辨其雛，翅擁情欵欵。一日向水涯，所稟殊未斷。泛然去中流，雞呼心悹悹。人之苟異懷，負義不足算。有志在養毓，勿論報德限。
來恨我馬遲，去恨我馬疾。馬蹄塵作雲，已隔粲然質。時時顧且遥，亂緒如有失。
雪壓古寺深，中有卧病客。訪之語久清，饑馬齧庭柏。案頭蠻溪硯，其狀若圓璧。指此欲爲贈，而將助吟席。非意予敢貪，既拒頗不懌。大出楮中有，素許當自擇。强持慰勤心，歸以示朋戚。哂曰豈其然，爲汲寒泉滌。滌彼僞飾物，紙乾見頑石。清晨走髯奴，無厭願求易。拜賜遂如初，明月懷吞蝕。微分鸜目瑩，尚漬墨花碧。詞答謂我愚，悔復料已逆。明日未央朝，執手笑啞啞。
葉公所好者，熟已識頭角。一日真物來，駭汗沛且渥。我初見韓子，蜿蜒噴雷雹。子復蛟龍文，氣象不可捉。畏懷但驚顧，得與前事較。
朱盤何纍纍，紫乳封霜厚。今爲馬谷繁，昔釀梁州酒。乃知西土珍，漢使傳應久。
夜中未成寐，鄰歌聞所稀。想像朱唇動，髣髴梁塵飛。誤節應偷笑，竊聽起披衣。披衣曲已終，窗月存餘暉。
越橘如金丸，爛然已盈篋。誰傳嶺外信，尚带霜前葉。莫嫌道路遠，得與樽俎接。主人無吝心，懷歸予敢輒。
馬蹄踐霜華，遊國歸何早。重裘不畏寒，況復非遠道。誰言未顧期，登第鬢如葆。解裝喜可知，月下金壺倒。
曰予非才敏，乃與世寡游。三四洛陽友，過半已成丘。晚節五六人，文行皆潔修。韓氏棣萼盛，於我爲薰蕕。君比衆最篤，我唱君非酬。昔我竹軒下，破窗風颼飀。君時不厭過，逍遥談未休。頗爲俗士憎，恬不防吝尤。邇來我還都，君亦辭舊州。舊州君所隠，安得此久留。雪晴命駕歸，使我生悲愁。誰見潩水上，定更不驚鷗。
遲月月已上，清光在高木。未能照我庭，團團隔東屋。
既殊出塞聲，還非江上聽。夜吹送悠揚，高樓月方迥。
昔向寒溪卧，遠寺撞白雲。今也趨早朝，殘月馬上聞。
雖傳古人聲，不識古人意。古人今已遠，悲哉廣陵思。
漢家爲瑞雙黄鵠，只道飛翻太液池。不似雲屏六畫鶴，帝宮深處有人知。
門外多車騎，後迹亂前蹤。誰識此來過，塵蹄重復重。歸有野僕言，恨不故人逢。豈無肴酒設，所向乖所從。未能一往見，懶拙其必容。
蔡水冬不枯，唯愁夜冰結。歸船及暖下，窮臘未飛雪。淮潁地漸偏，川上雲常泄。幾日接春波，南風楚江徹。拜親懷郡章，予慕嗟才劣。
世羞食薺貧，食薺我所甘。適見採薺人，自出國門南。土蠹瘦鐵刀，霜亂青竹籃。携持入凍池，挑以根葉參。手龜不自飽，食此尚可慙。肥羔朱尾魚，腥羶徒爾貪。
甘陵兵亂百物灰，火光屬天聲如雷。雷聲三日屋瓦摧，殺人不問嬰與孩。守官迸走藏浮埃，後日稍稍官軍來。圍城幾匝如重鋂，萬甲雪色停皚皚。孰敢專輒但取裁，黄土始堅難速頹。
風松有霜子，吹落幽人庭。幽人畏狼藉，日掃出巖扃。誰將稱遠物，乃信涉滄溟。
大河冬合時，上可馳車馬。子歸從橋安，黄流在冰下。況命使於家，其美世爲寡。是宜飭以行，慰此懷慕者。
晏歲欲飛雪，滿天含凍雲。犯寒單騎速，獵吹紫裘薰。庭鵲還先喜，池鴻去始聞。公應問貧賤，善說莫如君。
朔吹卷天吼，遠郊無鳥飛。忽驚門戶白，昨夜打窗微。閭巷我方懶，關山君獨歸。翻能寄醇酎，爲此解寒威。
昔乘野艇向湖上，泊岸去尋高士初。折竹壓籬曾礙過，却尋松下到茅廬。
旋燒枯栗衣猶濕，去愛峯前有徑開。日暮更寒歸欲懶，無端撩亂入船來。
樵童野犬迎人後，山葛棠梨案酒時。不畏尖風吹入牖，更教牀畔覓鴟夷。
君行問埼鮚，殊物可講解。一寸明月腹，中有小碧蟹。生意各臑臑，黔角容夬夬。願言寬賦刑，越俗久疲憊。
萬國諸侯振玉珂，踏雲朝會雪初過。欲聞鳳管天邊度，數聽雞人樓上歌。放仗旌旗方偃亞，迴頭宮闕更嵯峨。謬陪王屬曾何補，泛泛慙同上下波。
海上老松苑，霹靂燒瘦龍。胡人犀皮膠，團煤煙膏濃。色奪陽烏翅，來涉溟渤重。君獲乃爲贈，我謬蟲鳥蹤。且作異土玩，不愧西域筇。
窮臘一尺雪，跨春氣逾嚴。童僕苦病瘃，庭戶無與杴。日消夜復凍，霰積泥相醃。懶出獨懷遠，何由寄江帆。
望望佳人來，未來雲已暮。當時千里恨，不獨看雲故。何此啟虛堂，定知吟秀句。還會古人心，古人非特賦。
結山當衢面九門，華燈滿國月半昏。春泥踏盡遊人繁，鳴蹕下天歌吹喧。深坊靜曲走車轅，爭前鬭盛亡卑尊。靚妝麗服何柔溫，交觀互視各吐吞。磨肩一過難久存，眼尾獲笑迷精魂。貂裘比比王侯孫，夜闌鞍馬相馳奔。
春風來解吹殘雪，燈燭迎陽萬戶燃。竟看繁星在平地，不妨明月滿中天。赭袍已向端門御，仙曲初聞法部傳。車馬不閒通曙色，康莊時見拾珠鈿。
吳薑漬吳糟，越茗苞越籜。咀辛聊案杯，啜味可奴酪。但拜故人貺，何言爲物薄。我心易厭足，不比填溝壑。
初從桃源還，却向竟陵去。今作中州官，山水不曾飫。且當傳竹枝，莫學乘籃轝。雲木杜鵑時，千巖響行處。
瑯琊谷口泉，分流漾山翠。使君愛泉清，每來泉上醉。醉纓濯潺湲，醉吟異憔悴。日暮使君歸，野老紛紛至。但留山鳥啼，與伴松間吹。借問結廬何，使君游息地。借問醉者何，使君閒適意。借問鎸者何，使君自爲記。使君能若此，吾詩不言刺。
自我再婚來，二年不入夢。昨宵見顔色，中夕生悲痛。暗燈露微明，寂寂照梁棟。無端打窗雪，更被狂風送。
蹉跎四十七，腰間始懸魚。茜袍雖可貴，髮短齒已疎。兒女眼未識，競來牽人裾。不知外朝衆，君恩慙有餘。
南方海物難具名，子魚珍美無與并。完鱗全乙異臭腥，素鹽漬曝生花輕。其頭戢戢筠篋盈，出自通印時所評。遠涉川陸來都城，親賓交遺已見情。食指嘗動吾竊驚，果獲異味亦足明。
韓盛人所希，四海饋名物。韓復未疎予，分珍曾不一。莆陽荔子乾，皺殻紅釘密。存甘尚可嘉，本味固已失。遥思海樹繁，带露摘初日。安得穆王駿，能置萬里疾。
婚姻貴及時，周有摽梅詩。雪後花爭發，人歸室且宜。坐中傳漏鼓，戶外轉星旗。環佩遥聞出，當脩廟見儀。
識君童稚時，而今君齒壯。不見二十年，顔貌已非向。親戚多零落，欲語還悲愴。更問平生交，久從滁水上。君又滁水歸，寄音傾桂釀。儻復二十年，吾焉保無恙。
響舌能令百鳥羞，聽時丹杏發山郵。春雲不定雨來急，濕翅蒼茫高樹頭。
平時易水頭，不復起邊愁。壯士去來久，寒波空自流。臨塘移鷺羽，隔戍見氈裘。半似江南美，軍和勝宴游。
朝迴泥塗不可出，饑馬倦僕驅之頑。閉門獨與古人語，黄卷未終聞扣關。賢哉公族肯來顧，詩袖大篇令我刪。珠光玉瑩絕瑕纇，强欲指擿徒羞顔。自同培塿最淺狹，安得與子論丘山。
君非身尤謫南州，南方尚鬼其俗媮。蛇爲鄰，虎爲陬，丹茅苦竹深幽幽。邑人祠鬼拜古樹，竹杯一仰來烹牛。牛死齧戄常不幸，誰得禁止專鋤鉤。借曰未信君且往，民將語怪君聽不。仰山頭，有行舟。
暗驚料峭寒，春雪兼春雨。知勝早朝人，閒眠不開戶。丘壑豈無容，泥塗還自取。誰吟何遜詩，不覺逢逢鼓。
君自萬里迴，遂成萬里集。其詩二百篇，文字必已立。定應侔前人，未嘗有蹈襲。古溪蠻鐵刀，出塚土花澀。誰將飾以玉，鐔上光熠熠。宋子序其端，精悍孰鉗摯。搜新造空蒙，俗眼不得入。示予要賦之，短戈慙後執。
歷君門兮九重，雲黕黕兮欲雨。隠翠幕兮觀予，心眷眷兮不語。
彬美下一國，曾無相印酬。莫驚除拜峻，自是戰功優。壯士頗知勇，諸儒方貴謀。淮西封亦薄，裴度死生羞。
夜晴初見月，雲薄未分明。高樹尚無影，遠鴻時有聲。下階嫌履濕，閉戶認苔生。寂寂牆陰暝，更長已漸傾。
太平無戰陣，漢卒久生驕。金甲不曾擐，犀弓應自調。嗟爲燎原火，終作覆巢梟。若使威刑立，三軍豈敢囂。
一夜添春雨，中衢長舊泥。屐黏憂折齒，馬滑畏顛蹄。去啄從江鶴，相呼任竹雞。朝來放朝請，始與逸人齊。
傳道使車迴，柳條黄未開。曉寒非絕漠，春色近章臺。名馬北方至，賓鴻南國來。明朝齋祓見，天子始稱才。
未晴初止雨，蒸潤尚侵衣。缺月如羞出，荒雲不肯歸。杏花朱欲綻，梅萼雪將稀。遠鴈來何急，衝風濕翅飛。
月色明還暗，雲寒散復濃。古堂移魍魎，積霧合蛟龍。濕菌飛螢出，蒼苔上朽重。獨吟嗟向老，氣澀覺偏慵。
新晴月正明，頻聽夜烏驚。未向高枝穩，時爲繞樹聲。羣飛自紛泊，衆鳥不屏營。躁靜於焉見，誰能度物情。
古鑑得荒塚，土花全未磨。背菱尖尚在，鼻獸角微訛。月暗蝦𢋙蝕，塵昏魍魎過。但令光彩發，表裏是山河。
鳴駞出西域，銜尾自連連。漢驛凌雲去，胡人踏雪牽。常時識風候，過磧辨沙泉。老覺肉封側，猶蒙錦帕鮮。
紉絲作長带，正勝茱萸紋。冉冉仍垂紼，𤎥𤎥自有薰。鮮華非稱我，脩飾未如君。曾不日來取，賢哉知禮云。
生甘類原憲，死不學陶朱。但樂詩書在，未憂鐘鼎無。恥隨波上下，難免鬼歔歈。陋巷曲肱者，終朝還似愚。
風衣何揭揭，有若瓠葉翻。塵土不遠去，白雲藏石門。
蒼山過秦梁，山盡見川陸。下馬古成都，訪壟得喬木。掃籜開奠席，隕淚濕俎肉。當時相如歸，徒自盛車轂。不問有是爲，事乃今古獨。還因問耆舊，亦莫遺隠卜。荒祠古柏下，殘月杜鵑哭。憑君約史筆，書作西來目。
酣酣道旁杏，戢戢壠上柏。不知烟火禁，但感風露易。開關掃墓隧，向樹繫車軶。灑淚有餘悲，麒麟高幾尺。
不值風雨暴，杏過梨已開。社後清明前，燕與人歸來。湖中水方漫，誰共泛其隈。儻有問顦顇，顦顇未忘杯。
涎涎隻來燕，飛飛自舞空。輕如漢家后，斜避楚臺風。斗折撩沙觜，相高接草蟲。向人全不畏，切莫入吳宮。
二月遼陽去，遼陽草未生。春風吹胡沙，捲起黄雲平。土人耕耨晚，種黍何時成。塞地寒且薄，百役子宜輕。
墳塚徧青山，高低占原谷。向來路已荒，今迷問樵牧。涉水到雲林，隔崗聞近哭。沃酒白楊下，悲風何飋飋。雨止梨園殘，鳩聲在茅屋。
陽春何處來，客自商丘至。一唱新辭工，始見故人意。園林誰與遊，卉木欣已媚。花上有微陰，水邊無近思。遥憐數觴豆，何必親歌吹。牧馬憶當時，招延遺舊地。不逢浮沼雁，但見銜魚翠。日予謬詞律，答句嗟蕪累。安能接賢彥，樂事聯輕騎。獨不負春風，塵纓此懷愧。
交交鳴谷鳥，粲粲熟荆桃。寢廟此先薦，離宮將以遨。既同羞俎實，且異獻溪毛。露顆明朝日，朱光逼赭袍。戴經傳自久，漢令著方高。天子從茲食，羣臣賜亦叨。
誰約玩春物，狂風雲驟開。擺叢多落蕊，蔽路足昏埃。逆水燕迎雨，將生鵝怕雷。嵇康今轉懶，騎馬半途迴。
夜風晝不止，天理何可常。正當春木榮，擺磨枝葉傷。東皇務長養，乃值此物狂。曷不訴於帝，斥之出遠方。風伯有罪五，孰肯進皂囊。往時歲苦旱，救熱雨欲滂。吹之不使下，雲雷遂深藏。復摇江海波，白日沈舟航。又卷關塞沙，千里填河隍。拔木與退鷁，書傳言已詳。今者天柔和，煦煦皆敷芳。獨爾何不仁，嚎怒事雄强。既其背天時，誅殛固所當。鳶鳴兼虎嘯，助惡黨亦昌。
常愁春雲低，誰料春風惡。摇扇無定響，折幹時聞落。吹花擁細草，送雨來高閣。江燕倚身輕，逆飛前復却。
伊洛合河流，正臨歸鞏路。崖壁人畏崩，芹泥岸長固。山迴邑郭見，馬入雲煙暮。宰茲雖所淹，况與鄉黨附。
往歲見此花開遲，手擷羣芳因醉嗅。今來須約爛漫看，及過風雨又已後。主人爲我特殷勤，架底深深掇孤秀。密枝陰蔓不爭開，薄紅細葉尖相鬭。先時已落已掃除，最晚堪憐子所厚。呼童歸遺不可緩，金盤付與急奔驟。暮還已見映雪髻，初拈尚覺香在袖。官橋夜市正沽酒，沽酒共賞莫待晝。
東風莫迎船，船下黄流急。送車猶未動，顧棹已不及。離宮佳氣盤，賓幙平時入。因君報親舊，將去江南邑。
岸之側，多菖蒲。岸之下，多乳魚。乳魚可以饌，菖蒲可以葅。羨君調膳去且樂，因使無忘寄我書。
三月天池上，都人袨服多。水明摇碧玉，岸響集靈鼉。畫舸龍延尾，長橋霓飲波。苑光花粲粲，女齒笑瑳瑳。行袂相朋接，遊肩與賤摩。津樓金間采，幄殿錦文窠。挈榼車傍綴，歸郎馬上歌。川魚應望幸，幾日翠華過。
向老思舊交，欲見恨無翅。前時君來都，欣喜乃一至。亦既勤我懷，酌酒去拘忌。自從離洛陽，此會無三四。謝尹最賢豪，已嗟存沒異。因酬馬上篇，遂寫相逢意。
孰不爲太守，所榮歸故鄉。僚官詫舊識，邸吏窺新章。前去別馬上，今仰立道傍。野老拜車塵，里人持壺漿。至家塤篪美，謁壠雲日光。盛事難盡書，且舉國門觴。
遠郡古通川，雲煙秀重疊。江從巴蜀來，山與岷峨接。啼鳥異方音，青林四時葉。使君當問俗，市賈皆紅頰。
物景有先後，春工無舊新。追歡成杳靄，寄詠苦逡巡。湖水與濠接，岸亭將寺鄰。豔花簪舞髻，弱藻罥重緡。客奏桓伊笛，人歌柳惲蘋。何嘗煩几案，自得去埃塵。縱語曾忘倦，從游未覺頻。賦詩高壓古，下筆敏如神。每想魂俱往，終知夢是因。廣騷常慕屈，感遇亦希陳。借問摛詞者，當時別乘人。喜公移幕府，連賞二州春。
春來無點雨，三月始聞雷。曉殿鳴簷急，羣公罷食迴。燕迎風翅健，馬踏霧泥開。晚覺微陽透，飛光上綠槐。
羸馬度關去，夜向河橋歸。水風來何急，吹裂游子衣。到家莫久留，速書赴禮闈。大對必有藴，時哉無闊稀。
驥有千里足，不使千里馳。人有抱長才，亦復不得施。去去作守長，政化尚可爲。勿云海濱陋，豈無彼黔黎。事舉訟必簡，安能忘酒巵。水物錯在俎，鹹腥應自宜。朐山日相對，亦莫厭其卑。蒼翠入畫戟，濃淡若秀眉。但向此中樂，用捨乃繫時。
生汝父母喜，死汝父母傷。我行豈有虧，汝命何不長。鴉雛春滿窠，蜂子夏滿房。毒螫與惡噪，所生遂飛揚。理固不可詰，泣淚向蒼蒼。
蓓蕾樹上花，瑩絜昔嬰女。春風不長久，吹落便歸土。嬌愛命亦然，蒼天不知苦。慈母眼中血，未乾同兩乳。
高廣五寸棺，埋此千歲恨。至愛割難斷，剛性挫以鈍。淚傷染衣班，花惜落蔕嫩。天地既許生，生之何遽困。
師名學佛者，何乃愛吾詩。吾方嗟世人，各各事奔馳。蒼鷹絕海至，不異攫鼠鴟。所趨有遠近，所向皆餒饑。潄水對無語，風動庭樹枝。
孟夏日南歸，馬耳豎迎風。急雨不及避，斷霓明向東。古城汝水傍，化俗寄我公。君今去拜慶，酥酪美將同。
昨日汴水頭，共餞東去人。暴風吹黄沙，對面不相親。歸來乘大馬，誤擲小方巾。平明馳奴還，偷樣古逼真。
餞客客未至，明朝當更來。風雨尋船懶，車馬向城迴。烏帽吹覺重，清樽想誰開。終期江上見，俗禮聊損裁。
嘗聞載酒者，去訪子雲居。乃值徒御出，遂令談笑虛。爲黍寧乏具，題鳳豈有諸。一聽負荆語，還想藺相如。
夏雨漲黄流，夜鳴鄰船柁。乘危冒險人，不識西山餓。
駑馬不惜蹄，出門莫畏泥。泥中逢故友，十載相乖睽。但怪蒼鬢色，斑斑俯鐵驪。少立不及語，交策或東西。向晚我還舟，君來訪長堤。對論出處跡，存沒生悲啼。勿言少壯日，志意吐虹霓。而今七不堪，懶又甚於嵇。
西軒無落暉，所頼西庭竹。竹間有古葉，竹上有繁綠。夜雨一洗梢，朝陽似晞沐。焚香愛此心，自不同諸俗。
騏驥泥中行，偶蹶未千里。終當至高衢，尚苦泥行恥。今歸雨濛濛，嘶鳴欲何止。乃念彼名駒，近在清川涘。他日見騰驤，駑櫪此垂耳。
水邊移得已傷根，枝葉如枯生意少。主人不使荒穢侵，遂長琅玕勝凡草。
春花開盡見深紅，夏葉始繁明淺綠。祇知結子熟秋霖，不識來時有筇竹。
葉如華黍實如珠，移種官庭特葱蒨。但蠲病渴付相如，勿恤謗言歸馬援。
言石曾非石上生，名蘭乃是蘭之類。療痾炎帝與書功，紉佩楚臣空有意。
人心與草不相同，安有樹萱憂自釋。若言憂及此能忘，乃是人心爲物易。
此心生不背朝日，肯信衆草能蘙之。真似節旄思屬國，向來零落誰能持。
手自除荒手自鋤，葱鍼已插壅薤本。朝芸夕灌豈不勤，比食翦苗閑且穩。
江天淡淡江水平，江岸有花紅作穗。今日特向都城開，晝時只合銜魚翠。
世言此解制頹齡，便當園蔬春競種。到秋猶得泛其英，爛醉莫辭官有俸。
楚澤多蘭人未辯，盡以清香爲比擬。蕭茅杜若亦莫分，唯取芳聲襲衣美。
淵明歸柴桑，家貧食不足。當其勇去時，不待秫稻熟。借問何以然，實恥暫屈辱。公常爲近臣，曾不輒媚曲。一緣府舍災，遂使還秩祿。祿仕四十年，內乏釜鍾粟。歸來託四鄰，恓恓無片屋。去就異前人，其義已介獨。譬之食嗟來，應自甘退縮。當營負郭田，漸可事水竹。
楚山豈無銅，楚匠豈不工。大鑪常乏鑄，碧丱那得充。積弊在鄉縣，孰肯以利籠。君今承詔行，諭民當得中。苟能使之發，亦莫取之窮。此乃事可久，山深山自通。
與君愛清風，移榻就明月。月落見星繁，星繁如晝熱。霑衣輕露墜，響岸崩湍齧。坐思都城時，誰許脚不韈。
來尋淮上寺，老檜莫知年。劫火已鎔像，樛枝寧改煙。根拏怪石入，節駮蒼苔堅。欲問浮波箭，空嗟此獨傳。
地雖不愛寶，利在與民共。務國不務民，儻有安得用。孟氏美王囿，其說久已誦。聊此陳薄言，忉怛不能重。
雨脚射淮鳴萬鏃，跳點起漚魚亂目。濕帆遠遠來未收，雲漏斜陽生半幅。
遠客雖有樂，莫如逢故人。夜懷夷門時，月照楚水濱。自居扁舟上，隨處與船鄰。宜將到此日，因使報朋親。
補官桐廬時，已飽嚴陵釣。進吏六百石，又得臨海嶠。因之論出處，足以見風調。洪潮可登觀，萬里漲川竅。收縮向何歸，由來人莫料。憑君能賦才，庶或窮其妙。
楚童能捕魚，乃在水邊居。手取眼不顧，情知獺未如。鬢上浮萍草，點點綠有餘。既挈不暇理，歸來莫取渠。
蛙行動萍葉，誤觀作游魚。稍稍引兩股，已變科斗書。
青草生水中，日日隨水長。水落何所依，撩亂爲宿莽。
有蟲託斷葑，斷葑日夕流。不知止息處，隨夫非自由。
荒水浸籬根，籬上蜻蜓立。魚網挂繞籬，野船籬外入。
茸茸翦熟絲，雨染燕脂暈。滿樹斂黄昏，槿花無此分。
青青老鏡葉，下有繁實尖。浪頭撥船女，刺手終不嫌。
岸傍草樹密，往往不知名。其間有啼鳥，似與船相迎。
青蠅何處來，聚集滿盤間。誰知腹中物，變化如循環。
水上賣瓜女，摘瓜陂上田。長麻已不識，滿把青銅錢。
買魚問水客，始得鯽與魴。操刀欲割鱗，跳怒鬐鬛張。
沙頭風雨來，帖水野雲黑。如觀曹公營，萬弩射船側。
前時雙鴛鴦，失雌鳴不已。今更作雙來，還悲舊流水。
度水紅蜻蜓，傍人飛欵欵。但知隨船輕，不知船去遠。
塘上挽船人，塘泥深及脛。落日望前村，心將道途競。
燕立茅屋脊，燕銜芹岸泥。巢成同養子，薄暮亦同棲。
鵲銜高樹蟬，危脇繅車響。露腹不曾肥，殺之嗟已往。
河畔有釣翁，團泥爲甕缶。坐想秦人聲，思傾杜陵酒。
昨夕夢師魯，相對如平生。及覺語未終，恨恨傷我情。去年聞子喪，旅寄誰能迎。家貧兒女幼，迢遞洛陽城。何當置之歸，西望淚緣纓。
甲申七月七，未明至三溝。先妻南陽君，奄化向行舟。魂去寂無跡，追之固無由。此苦極天地，心瞀腸如抽。泣盡淚不續，岸草風颼颼。柎殭尚疑生，大呼聲裂喉。柁師爲我歎，挽卒爲我愁。戊子夏再過，感昔涕交流。恐傷新人心，强制揩雙眸。未及歸旅櫬，悲恨何時休。
茱萸堰在吳牛死，茱萸堰廢吳牛閑。吳牛閑，東南百貨來如山。
虢州紫石如紫泥，中有瑩白象明月。黑文天畫不可窮，桂樹婆娑生意發。其形方廣盈尺間，造化施工常不沒。虢州得之自山窟，持作名卿硯傍物。
鑿山侵古雲，破石見寒樹。分明秋月影，向此石上布。中又隠孤壁，紫錦藉圓素。山祇與地靈，暗巧不欲露。乃值人所獲，裁爲文室具。獨立筆硯間，莫使浮埃度。
海風驅雲來，池雨打荷急。虛堂開西窗，晚坐凉氣入。與公語平生，事不一毫及。初探易之奧，大衍遺五十。乾坤露根源，君臣排角立。言史書星瑞，亂止由不戢。巨惡參大美，微顯豈相襲。陳疏見公忠，曾無與朋執。文章包元氣，天地得噓吸。明吞日月光，峭古崖壁澀。淵論發賢聖，暗溜聞鬼泣。夜闌索酒巵，快意頻舉挹。未竟天已白，左右如啟蟄。
聲名赫赫在窮塞，眉宇堂堂真丈夫。腰劍臂弓輕赴敵，無人不伏魏黄鬚。
風駕晚潮急，浪頭相趁過。水歸瓜步小，船下秣陵多。鷗舞不停翅，燕飛輕帖波。今來學楚客，薄暮愛漁歌。
秦莫恃棧閣，吳莫恃壍江。不能恃以德，二國竟亦降。邇來屢興廢，由險輕萬邦。誰知荒凉城，空存如刳腔。我今經其下，弔古語愧哤。嗟哉石頭潮，助怒常舂撞。
江畔菱蒲碧無主，吳牛夜𩥇江干歸。舟人不悟月已上，花脚野蚊撩亂飛。
江水浸石壁，峭直無鳥蹤。穴垂青竹根，瘦蛇愁作龍。霹靂雨脚入，濕點莓苔封。世人不得用，八馬今乖慵。
老漁吹浪不肯休，一夜南風打籬響。灘下輕舟未可行，山脚盤渦似車輞。
蘆汀泱漭外，露斂見孤嶂。行舟每出觀，漸近已殊狀。傍來認飲牛，正去忽側盎。水壑陰若舂，野鳥時與相。且待風色迴，出口始浩蕩。
吳雞鳴隔山，江月半在水。齧齧出岸潮，霅霅入蒲葦。解䋏泛明鏡，接天知幾里。我家今不遥，正住句溪尾。
征骨化爲塵，柔肌化爲石。高山共蒼蒼，臨水望脈脈。青雲卷爲髮，缺月低照額。千古遺恨深，終不見車軏。
山口風偏急，磯頭水似煎。喧聲殊倦聽，逆上正難牽。暗石誰愁礙，長途未擬前。江心看白浪，卷起大於船。
風惡舟難進，聊依浦裏村。岸潮生蓼節，灘浪聚蘆根。日脚看看雨，江心漸漸昏。篙師知蟹窟，取以助清樽。
夜深風浪息，月正在南斗。遠水生白煙，疏螢出荒莽。照蟹屢爇薪，張魚未發笱。獨能憐野客，游宦意何有。
連峯到溪止，澄溜向潭瀉。廟道走山腰，雀雛鳴屋瓦。古壁畫雲雷，空庭儼輿馬。眷予來故鄉，絜齋陳奠斝。尚想昔丱童，維愚託民社。每從諸父賽，朅至此祠下。今齒踰不惑，雙親世似寡。過此無所禱，曷慕逢時者。
行舟晚解去，親戚各還家。淚落正濕衣，腸翻如轉車。借是昭亭水，相隨亦有涯。予今游宦意，曾不學匏瓜。
冒暑駐輪轂，徘徊北壕上。棟宇起中央，芙蓉生四向。今吾太守樂，慰此郡人望。雨從昭亭來，水入句溪漲。蜻蜓立欄角，朱鯉吹荷浪。岸木影下布，水鳥時引吭。心閑不競物，興適每傾釀。薄暮詠醉歸，陪車知幾兩。
曰山何必高，要在出雲雨。昭亭非峻峯，雄雄若蹲虎。旱歲一來祠，霈然隨瀝酤。有草牧爾牛，有薪資爾斧。有溪出其陰，有潭在其塢。獸則貛與貉，魚則魴與鱮。山雛水羽聲，下上相雜伍。呼名如謙恭，號叫若怒侮。崖竹或節疎，嶺松或復腐。巨蜂結層房，養子窟深土。何事山中人，采以爲市賈。其容固已多，其忍吾未取。
尾生信女子，抱柱死不疑。吾與丞相約，安得不顧期。徘徊大江側，念此親相知。欲留時已晚，欲去情難持。引領望軒車，豈能慰我思。願聞下士禮，無曰屈非宜。
朝與牛出牧，晝與牛在野。日暮穿林歸，長笛初在骻。面尾騎且吹，音響未成雅。隨風散遠近，舉調任高下。我方江上來，平溜若鏡瀉。悠悠經醉耳，亦足發瀟灑。苟能和人心，豈必奏韶夏。鄭聲實美好，蠹情如剔剮。况其荒敗跡，又亦甚裂瓦。南箕成簸揚，寺孟詠侈哆。我今留此詩，誰謂馬喻馬。
看取主人無俗調，風前喜御夾衣凉。競邀三五最圓魄，知比尋常特地光。豔曲旋教皆可聽，秋花雖種未能香。曾非惡少休防準，衆寡而今不易當。
秋葉已多蠹，古原看更荒。廢城無馬入，破冢有狐藏。寒日稍清迥，寒山分漭蒼。田衣指白水，此下是雷塘。
佳人種碧草，所愛凌風霜。佳人昔已歿，草色尚蒼蒼。陸行載以車，水行載以航。于今五六年，與我道路長。思人不忍棄，期植寒冢傍。我嗟復北去，安得畢此喪。留植精舍中，遠挈防根傷。他時京峴下，不比野蒿黄。
楚甸有行客，西風一孤舟。遠隨淮月上，若與星磋浮。野岸襲幽芳，氣清露已秋。得意美魚蟹，白酒問沙頭。
青天有右目，昏明不常開。常時翳雲氣，古鑑生莓苔。秋夜特清徹，乃顧漸西迴。靈兔不擣藥，是夜無纖埃。與君玩流景，置酒臨層臺。單衣濕白露，鳴鴈方南來。以言歡未終，鴈聲一何哀。
天嫌物兼美，而使密雲藏。已向石屏見，何須照席光。
主人待月敞南樓，淮雨西來斗變秋。自有嬋娟侍賓榻，不須迢遞望刀頭。池魚暗聽歌聲躍，蓮的明傳酒令優。更愛西垣舊詞客，共將詩興壓曹劉。
古碑手集一千卷，河北關西得最多。莫怕他時費人力，他時自有錦蒙駞。
誰憐嬌小好腰支，老大而今莫那伊。太守風流未應淺，更教多唱楚人辭。
舊友競留連，我征時已晚。但言會合難，豈道行路遠。行路到有期，別離未即返。明當各相思，念此去且懶。
良金美玉不可畫，可畫惟應色與形。除却堅明盡非寶，世人何得重丹青。
廣陵太守歐陽公，令爾畫我憔悴容。便傳髣髴在縑素，只欠勁直藏心胸。與我貨布不肯受，此之醫卜曾非庸。公今許爾此一節，爾只丹青其亦逢。
前日辭親淚，又爲別友出。愁極反無言，欲言詞已窒。荷公知我詩，數數形美述。茲道日未堙，可與古爲匹。孟盧張賈流，其言不相昵。或多窮苦語，或特事豪逸。而於韓公門，取之不一律。乃欲存此心，欲使名譽溢。竊比於老郊，深愧言過實。然於世道中，固且異謗嫉。交情有若此，始可論膠漆。
樓上山如淡墨畫，城中水似輕藍挼。楊州今似刀州景，似聽中和樂職歌。
已爲貧孟郊，拚作瞎張籍。詩句但口吟，世事不眼歷。既能分好惡，難用變青白。讀書聽吾兒，且未廢朝夕。
秋雨雁來急，夜舟人未眠。亂風燈不定，暝色樹相連。寒屋猛添響，濕窗愁打穿。明朝持藕使，書此寄公前。
昨日山光寺前雨，今朝邵伯堰頭風。野雲不散低侵水，魚艇無依尚蓋蓬。藕味初能消酒渴，蓼花猶愛照波紅。楊州有使急迴去，敢此寄聲非塞鴻。
不見沙上雙飛鳥，莫取波中比目魚。重過三溝特惆悵，西風滿眼是秋蕖。
牛背雙鸜鵒，煙陂共入時。草枯行解美，日晚趁羣遲。閒載寧辭遠，相鳴不間雌。初驚牧人去，飛上野桑枝。
磷磷石岸上，濃淡樹林分。隔水見寒島，暗枝藏宿雲。賢哉吾益友，持以贈離羣。琥珀不須問，中心多化蚊。
無能事耕穫，亦不有雞豚。燒蚌曬槎沫，織蓑依樹根。野蘆編作室，青蔓與爲門。稚子將荷葉，還充犢鼻裩。
日擊收田鼓，時稱大有年。爛傾新釀酒，飽載下江船。女髻銀釵滿，童袍毳氎鮮。里胥休借問，不信有官權。
黕黕日脚雲，斷續如破灘。忽舒金翠尾，始識秦女鸞。又改爲連牛，綴燧懷齊單。伺黑密不囂，額額城未剜。風吹了無物，猶立船頭看。
荇葉光於水，鉤牽入遠汀。淺黄雙蛺蝶，五色小蜻蜓。老死懷江女，飄浮笑楚萍。西風莫苦急，孤蕊有餘馨。
晚日晴還暖，人閒見物機。葉枯蟲自裹，窗響蜜尋歸。林下見收柿，水邊聞擣衣。吾嗟久爲客，却愧寄荆扉。
淮上秋來物意閑，又乘輕舸信帆還。一浮一沒水中鳥，更遠更昏天外山。斜幅纏踍兵吏至，濃金灑紙頷珠頒。欲酬已覺不能敵，盡日臨風思自慳。
前日楊州去，酒熟美蟹蜊。秋風淮陰來，沙暖拾蚌螄。不言爾貧富，只繫其鄙夷。漢重二千石，後世何忽之。
青環瘦鐵纜，繫在淮陰城。水脛多長短，林枝有直橫。山夔一足走，妖鳥九頭鳴。韓信祠堂古，誰將胯下平。
泗水赤龍將欲飛，瘦蛟在泥雲未歸。冰繭煮灰寒水擊，長大王孫抱饑色。誰知適自下鄉來，日昃可哀猶未食。菰飯白漿持與君，王孫王孫何復云。
赤帝醉提龍劍行，徑草沒人壯士驚。白蛇斷裂不可續，神嫗哀哀夜深哭。酒醒自負氣生虹，從者日畏天下雄。秦皇玉輿來向東，安知隠在芒碭中。婦人自識雲氣從，王命艱哉豐沛公。
胯下橋南逆水風，十幅蒲帆彎若弓。淮波带日魚鱗紅，岌岌飛上北斗中。龜山始撞人定鐘，岸草澀澀鳴秋蟲。
脩蔓屋頭綴，大壺簷外垂。霜乾葉猶苦，風斷根未移。收挂煙突近，開充酒具遲。賤生無所用，會有千金時。
裴生安健否，試問雁經過。處士賦鸚鵡，將軍養駱駝。食魚今飽未，索米奈貧何。昨夜分明夢，持書認篆窠。
清淮渺然去，白浪勢如奔。同發已先遠，獨行將向昏。洲長寧辨路，夜泊偶依村。燈火稍覺亂，應聞人語喧。
淮闊州多忽有村，棘籬疎敗謾爲門。寒雞得食自呼伴，老叟無衣猶抱孫。野艇鳥翹唯斷纜，枯桑水齧只危根。嗟哉生計一如此，謬入王民版籍論。
自古難知不遇人，朝爲蛇鼠暮龍麟。魏齊客溺簀中死，亭長妻輕胯下貧。白石夜歌誰與進，黄金懷印自能伸。丈夫只患無才業，何恨區區逐路塵。
我經九山問野叟，崔嵬一無安曰九。且恐斷岸積瓊玖，復意陂原多産韭。又疑堆壟若柱灸。四者未悟叟不言，使我臨流獨搔首。
秋水刷土骨，峭瘦如老石。虛沙歸島嶼，寒浪潄竅隙。下過白魚尾，上有蒼獺跡。平崗自相連，野籜鳴風櫟。
小禽不盈握，羽翮自輕捷。裊裊上雲鳴，聲窮如隕葉。雀懷啄粟娛，鷃有棲蒿愜。嗟嗟力甚微，枉與鷹鸇接。
秦鬼驅卯沙，聚結無蒼翠。誰云海上移，能與潮浮至。洞噓蛟鼉腥，廟畫風雷異。雲母今有無，庶爲仙藥餌。
黄溪晚來泊，得見田家微。刺艇斜陽下，耕洲載耒歸。牛鳴向窂犢，犬喜入人衣。復有返樵者，檐枯翹雉肥。
天子昔封禪，吾叔從金輿。迴首泰山下，出建雙隼旟。來尋觀魚臺，遂遠承明廬。當時十五詠，螢照墨石書。
秋水見灘底，淺沙交浪痕。白魚跳處急，宿雁下時昏。带月入渦尾，落帆防石根。清淮行未盡，明日又前村。
已許郊間陳祖席，少停車馬莫催行。劉郎休恨三千里，樽酒十分聽我傾。
淮流兩山間，勢束秋漲急。聚石如伏兵，斂斂波下立。輕舟不可防，而况昧所習。暗值柂已毀，後者戒前及。同發去漸遥，更愁寒灘澀。
泯泯平慢流，行當季秋月。演漾過汀洲，汀洲芳杜歇。白露夜正霏，黄菊寒更發。采以泛酒巵，不獨映華髮。
氣候輒未定，寒暄朝暮間。挾纊水風生，衣綌川陽還。綠草藏邃岸，枯櫟植高山。且非天時異，順理心自閑。
和楚人，茲楚地。泣玉山，無所記。但見楚人誇産玉，古廟幽幽無鬼哭。儻有鬼，定無足。
古傳神禹迹，今向舊山阿。莫問辛壬娶，從來甲子多。夜淮低激射，朝江上嵯峨。荒廟立泥骨，巖頭風雨過。
出舟曉日升曈矓，波上爛爛黄金鎔。羃歷紫煙生鏡中，釣船似畫分橫縱。風莫從虎雲從龍，變作霏霞重復重。
雞聲踏曉呼，呼起扶桑烏。含光如車輪，碾雲蹤跡無。誰教夸父逐，遠向鄧林趨。復從海底轉，循環似轆轤。
誰謂岸無杞，條其長矣。誰謂杞無實，爛其皇矣。掇彼征矣，檐既盈矣。捨棘與蠹，造此宜酒。維此宜酒，我挹我注。我飲我助，以養我籲。
隔岸呼舟檝，臨河立馬牛。解鞍沙上憩，沉網渚間收。殘日銜沙尾，孤帆落戍頭。莫愁暄作雨，晚水白煙浮。
前山不礙遠，斷處吐尖碧。研青點無光，淡墨近有跡。前林橫白雲，復與後嶺隔。孤舟川上人，引望不知夕。安得老畫師，寫寄幽懷客。
水上魚，吹白露。山頭雲，與龍附。潭中水作潭中雨，朱鼈飛過吳洲去。鯉魚相隨不知數，老蛤銜泥在深處。
蛟人困卧寒潭底，怗波濛濛垂白綃。波上女兒飛輕橈，逆流自與郎去樵。風吹鬢髮不及撩，鴉翅卷起蠆尾翹。濃纈羅带長繞腰，日暮下來吹短簫。
雲昏月黑鴉不知，皷聲鼕鼕雞報啼。睥睨未辨天東西，癡雛噪舞羣翅低。野桑葉卷風淒淒，濃霧不起寒雨迷，晨鴉却歸巢上棲。
食藕莫問濁水泥，嫁婿莫問寒家兒。寒兒黧黑面無脂，驥子縱瘦骨骼奇。買臣貧賤妻生離，行歌負薪何媿之。高車來駕建朱旗，銅牙文弩擐犀皮。官迎吏走馬萬蹄，江潮晝起橫白霓。舊妻呼載後乘歸，悔淚夜落無聲啼。吳酒雖美吳魚肥，儂今豢養慚豬雞。園中高樹多曲枝，一日挂與桑蟲齊。
昔人把菊望青榼，今我持酒無黄花。自催屋裏紅鱗膾，不彈牆頭白項鴉。壽春城高枕淮水，綠蒲疎疎暮帆起。登臨不學孟參軍，帽墜山風費嘲紙。
盲風吼空來，不識前山遮。迴激入灣口，暗浪騰水涯。喧聞破我船，沉沒驚一家。晦昧若塗漆，心緒如亂麻。燈光不出戶，鬼火空照沙。百物任漂蕩，薄命誰怨嗟。但存此空舟，坐類鳥寄槎。妻孥皆失色，一夕鬢欲華。詹惶俟天明，頃刻抵歲遐。雨寒雞唱遲，况乃城上鴉。
青蓑潭上老，赬尾網中魚。買作秋盤膾，還思遠客書。越齏橙熟久，楚飯稻舂初。雖去故鄉遠，不嫌爲饌疎。
曲潁若秋蛇，屈盤鱗甲活。問戍得耕人，拾魚逢祭獺。草窠殘野燒，樹挂經流沫。百里相對看，頻行媿迂闊。
秋雨日霏霏，碧花生疊疊。水邊有神女，粧去遺翠靨。岸側小家婦，不知所宜愜。未得未還人，自將渾面帖。
青熒鬼火動，不悟前山雨。昏徑梟鳥鳴，獨行毛髮聚。桷葉枯綴林，風動疑有虎。低迷薄雲開，心喜淡月吐。
雨濕破荆籬，風摇樹亞旗。小槽聲不急，挈榼問沽遲。摘果野棠熟，望人船火隨。燈前相對飲，還似昔過時。
斜光隔河明，入照桑柘下。臯壠生麥苗，青青尚堪把。遠見牛羊歸，相親童稚野。醉歌秋草間，頗與世家寡。
秋雨密無迹，濛濛在一川。孤村望漸遠，去鳥飛已先。向晚雲漏日，微光人倚船。安知偶自適，落岸逢沙泉。
濕雲夜不散，薄處微有星。孤雁去何急，一聲愁更聽。心應失舊侶，翅已高青冥。幾日江海上，鳬鷗共滿汀。
沙洲折脚雁，疑人鋪翅行。奈何暮雨來，復值寒風生。濕毛染泥滓，縮頸無鳴聲。爾輩正若此，猶勝被堅兵。
田收野更迥，墟里隔煙陂。荒徑已風急，獨行唯犬隨。荆扉候不掩，稚子望先知。自是一生樂，何須閭井爲。
風前汝陰道，雨冷江南書。始歎與意異，何慚定鑑疎。但能存楚玉，切莫道黔馿。不負當時約，馳迎一乘車。
靜夜有舟下，中流聞櫓聲。隔窗燈已暗，卷幔月微明。漸向寒灣遠，遥應宿枕驚。客心何苦急，曾是不緣名。
晴川带微陽，鷗鳥雙飛去。雙飛如有歸，並宿向何處。汀寒霧羃歷，永落沙沮洳。不避近行舟，應知心寡慮。
陰雲忽掃盡，朝日吐清光。萬里不礙日，衆鳥欣哢吭。草樹已摇落，山川尚鬰蒼。百事擇佳日，佳日唯晴陽。
逆水寒風急，輕舟晚不前。因來泊古渡，聊且上平田。草軟行方穩，鶉驚去瞥然。却尋孤岸遠，吹幘亂華顛。
高河古穴深，下有蒼鱗鯽。出水獰將飛，落刀細可織。香粳炊正滑，白酒美少力。但欠平生歡，共此中路食。
夜漁歸自速，短艇若飛雲。水動月猶白，挐音人不聞。迴身明燭底，撫卷至宵分。我以此爲足，勞勞非爾羣。
驚鳬雖避人，終戀舊所泊。盡背船頭去，却從船尾落。須知取勢高，不是初飛錯。
木杪芙蓉花，開非紅豔早。常畏晚霜寒，朱華競衰草。
香包已向青春發，又見秋深特地開。應笑菊殘無意思，不能邀賦洛陽才。
零落黄金蕊，雖枯不改香。深叢隠孤秀，猶得奉清觴。
蕭然寒圃有殘芳，吟遍朱欄向夕陽。既許坐陪公衮貴，却慚蒿羽接鸞凰。
一日能逢幾笑歡，高樓紅蠟滴金盤。吟餘隴首雲初散，唱盡陽關露已寒。不管星河漸西落，自將煙水去程寬。當時坐客各南北，誰憶重遊泛木蘭。
屋上有叢菊，結根深瓦縫。既無地勢美，又乏土力擁。乃因塗明生，不由人所種。亦能應節開，焉取入公用。公來步廣庭，聞雁目始縱。忽見粲然英，降植合常從。賓僚席其傍，詠玩意已重。物莫厭僻遠，會遇良可頌。
畦蔬收莫晚，圃吏已能供。根脆土將凍，葉萎霜漸濃。不應虛匕筯，還得間庖饔。旨蓄詩人詠，從來用禦冬。
遠水未生凍，輕舟歸大梁。岸迴初向月，篙滑始霑霜。清世豈淹俊，上公存薦章。行應重對策，莫愧漢賢良。
黄蜂得晴日，不道菊開稀。向蕊晚寒起，落叢無力飛。輕輕難自舉，怗怗一何微。莫問巢房處，斜陽奈欲歸。
涉淮淮水淺，泝溪溪水遲。君到桐廬日，正值采茶時。試問嚴陵跡，今復有誰知。
歲晚場功畢，野老相經過。有酒自斟酌，適意同笑歌。大兒緝牛衣，小兒護雞窠。囷廩見餘積，息戍靡負戈。林間落熟果，屋裏鳴寒梭。會待朔雪時，狐兔生罝羅。飫鮮持作腊，贈乏不言他。是非了莫問，此理當何如。
春花莫厭早，秋草莫厭遲。各不相羨慕，榮枯乃繫時。芙蓉東籬英，雖晚亦自宜。霜前給給開，霜後差差萎。深處有孤萼，寒月尚見披。野蜂徒愛香，凍翼不能支。抱枝無力去，憫然見恩私。
窗前風動竹，聲碎影仍繁。衝扉忽自啟，出候初迎門。驚雀枝未定，乳蜂窠暫翻。飄飄一舉袂，聊更遲來轅。
上林花未有，中禁綵先成。葉逐翦刀出，蕊從粧粉生。紅繁內人手，香染侍臣纓。不是將春競，天心重發榮。
較量人世無窮樂，羅列平生未見書。聊奉投壺祭征虜，休言繫劍馬相如。畫樓晚去聞寒角，縹帙看來落蠹魚。日獲誨言皆舊學，不慚貧賤带經鋤。
江南臘月前溪上，照水野梅多少株。豔薄自將同鵠羽，粉寒曾不逐蜂鬚。桃根有妹猶含凍，杏樹爲鄰尚带枯。楚客且休吹玉笛，清香飄盡更應無。
眇眇雙來燕，長年與社違。任從新曆改，只向舊巢歸。永日當人語，輕寒逆雨飛。自親梁棟慣，不識海鷗機。
風嚎大澤晚，雲覆女牆低。驚霰夜將集，廣庭朝復迷。鶑鳴寒蔽日，鴈泊凍生谿。會待飄花密，開軒意外題。
陰雲不成雪，碧瓦有繁霜。日氣生簾額，冰條結井牀。飛烏鳴自樂，古木晝仍殭。誰意斗晴後，苦寒勝北方。
郢國當時唱，猶傳白雪真。問今非昔日，和者幾何人。客自射飛雁，漁能供躍鱗。芳洲墮馬處，吾祖漢名臣。
一聲催客夢，星斗轉西簷。風卷梅花去，愁從柳塞添。馬鳴霜滿鬣，龍泣凍生髯。高樹朝光動，城頭落海蟾。
凍雲低垂野，遠樹昏未分。朝來庭竹上，摵摵霰已聞。扣門有兵吏，嘉命傳相君。趨閤展熊席，卷幔飄爐熏。桂漿貯榼美，馬乳薦實蕡。賓屬兩三人，從容奉評文。遠稽先儒言，風賦可以羣。密置筆與硯，唯待雪雰雰。雪既不可待，日暮人半醺。明朝獲方楮，健思欲凌雲。
嘗聞養騏驥，辟惡繫獼猴。供奉新教藝，將軍舊病偷。聊看緣柱杪，尚想傍崖頭。更祝南州使，如拳試爲求。
貂裘著不暖，牙帳曉初開。朔氣還先及，流風亦屢催。擬聞人詠絮，將見使傳梅。公復憂民畝，龍沙幾日來。
雪欲漫天落，雲初著地垂。臂鷹過野健，走馬上冰遲。公子多論酒，騷人自詠詩。都無少年意，只卧竹窗宜。
已先羣木得春色，不與杏花爲比紅。薄薄遠香來澗谷，疎疎寒影近房櫳。全枝惡折憎鄰女，短笛橫吹怨楚童。墜萼誰將呵在鬢，蕊殘金粟上眉蟲。
當時開向杏花後，今日綻當梅萼前。不畏雪霜何太甚，繁英如火滿枝燃。
前占寒食一百六，算到其時未合開。丹豔已先灰管動，不由人力與栽培。
時時不甘春著力，年年能占臘前芳。水邊攀折此中女，馬上嗅尋何處郎。山舍更清栽作援，鳳樓偏巧學成粧。團枝密密都如雪，野雀飛來翅合香。
彎弓落飛鳥，少也向幽州。來作漢官屬，恥爲戎國留。身輕拋馬轡，地暖厭狐裘。慣見顔如玉，江邊問莫愁。
白草南山獵，調弓發指鳴。原邊黄犬去，雲外皁雕迎。近出長陵道，還看小苑城。聊從向來騎，回望夕陽平。
多病願止酒，不止病不已。止之懼無歡，雖病未宜止。且欲止人事，事止不經耳。次誦止足言，行當止田里。田里止誰親，止樂山水美。既止何所助，唯酒與止喜。以言止不止，未必止爲是。止酒儻不瘳，枉止徒可恥。止亦隨化遷，不止等亦死。慎勿道止酒，止酒乃君子。
松深溪色古，中有鼯鼠鳴。廢殿不知年，但與蒼崖平。鬼火出空屋，未繼華燭明。暗泉發虛竇，似作哀絃鳴。黄金不變土，玉質空令名。當時從輿輦，石馬埋棘荆。獨來感舊物，煎懷如沸羹。區區人世間，誰免此虧盈。
照此寒夜中，欲殘紅燼尾。空堂滅復明，獨宿擬山鬼。
冬日蕭條公府清，獨將諸吏上高城。而今何處異疇昔，鐵墓下聞狐夜鳴。
莎徑依然見莎葉，蓮塘無復有蓮花。更看白水滿城下，說著當時龍骨車。
蛟龍潠白霧，天外細濛濛。霑土曾無跡，昏林似有風。卷旗妨酒舍，濕翅下洲鴻。稍見斜陽透，西雲一半紅。
黄昏月暗妖鳥鳴，尨然鈍質麤豪聲。憑凶自異立屋角，潛事觜吻欲我驚。豈知慣聞此醜狡，呼集鬼物夸陰獰。夕盜雞雛無畏避，曾遭彈射沉泥坑。汝今病翼未甚愈，還作舊態侵平明。陽烏曈曈出東海，照汝宜喪膽與精。何爲世人苦憎汝，汝常盜物資已榮。儻有弓矢勿污辱，殺此非得去惡名。養雛四三已相似，眼腦實異鸞皇生。一朝車輪翅墮地，狐鼠入穴梟黨烹。
聞君作茅廬，正在西軒西。定移舊蔬圃，稍改新藥畦。其高如伯鸞，况亦有隠妻。今方漢德盛，不必之會稽。
雲開日照戟衣寒，浄掃平沙路已乾。吏散庭除少公事，畦挑芽甲足春盤。要聽林上鳴鳩變，試步塘陰綠水寬。誰詠陳根有微綠，烏蟾易失似跳丸。
所稟介且拙，嘗恥朋比爲。皎皎三十年，半語曾未欺。身微德不著，尚使人見疑。省己當自責，實負聖相知。聖相雖明察，不假束藴辭。扣言已可罪，引去豈非宜。
吳楚千萬山，山泉莫知數。其以甘味傳，幾何若飴露。大禹書不載，陸生品嘗著。昔唯廬谷亞，久與茶經附。相襲好事人，砂缾和月注。持參萬錢鼎，豈足調羹助。彼哉一勺微，唐突爲霖澍。疏濃既不同，物用誠有處。空林癯面僧，安比侯王趣。
寒潭縮淺瀨，空潭多鮊魚。網登肥且美，糟漬奉庖厨。昔聞漁父賢，嘗勉楚人餔。楚人懷沙死，葬腹千歲餘。今茲有遺意，敢共盃盤疎。
漢家戍日看看近，雲景蒼茫已歲昏。欲驗方書治百藥，預調飛走獵平原。土人熏肉經春美，宮女藏鈎舊戲存。獨把凍醪驚節物，草芽微動見庭萱。
頹顔早覺衰，乃藉藥扶持。及此季冬日，預脩來歲宜。鼎成無犬見，蜜煉有蜂知。借問月中兔，長年何所爲。
汲井轆轤鳴，寒泉碧甕盛。欲爲三伏美，方俟十旬清。夢憶黄公舍，徒聞韋氏名。熟時梅杏小，獨飲效淵明。
畋獵得封獸，割鮮爲腶脩。易甘非愛日，不敗任經秋。可用資賓豆，何妨鄙薦䐹。考之新月錄，美脆勝庖牛。
南岡深竹養，下有鷓鴣鳴。破臘初挑箘，誇新欲比瓊。薦盤香更美，案酒味偏清。馬援當時見，曾將禹貢評。
中圃本膏壤，始覺氣候偏。出土蓼甲紅，近水芹芽鮮。挑以寶環刀，登之饌玉筵。僻遠尚含凍，安占春陽前。造物非有意，地勢使之然。
獵鼓逢逢奏，寒冰齾齾消。正憐風日暖，不似雪霜朝。敢問祠黄石，休從擊皁雕。楚郊梅萼未，壠麥已多苗。
城頭啄枯楊，城下啄枯桑。朝啄不停咮，暮啄不充腸。寒風正洌洌，蠹穴蟲且殭。况茲園林迥，剝剝響何長。
食蠹非嫌蠹，聲來古木高。誰將琵琶弄，寫入相思槽。
客語南方鴆，啄蛇掀巨石。遂令山中人，多竊禹步跡。誰云不可轉，鳥啄猶能擲。
我官忝博士，曾昧通經術。前因辟書來，亦不習文律。循舊臨學宮，虎革被羊質。倚席未能講，占牘聊置日。朴鈍既若茲，愧彼噉棗栗。今者登俊賢，充詔冠庭實。邦伯乃宗公，惟帝舊良弼。置醴餞以行，行行季冬月。騏驥入羈駕，千里終不蹶。慚予延蔭人，安得結子韈。心雖羨名場，才命甘汨沒。祿仕二十年，屢遘龍牓揭。在昔見麻衣，于今盡超越。是以對杯觴，謹嚴微敢忽。寧唯畏後生，自恨疎節骨。肴羞羅食案，包核備時物。里婦或窺觀，戶下紅裙出。歸應願生男，生男付紙筆。乃信讀書榮，况即服縕韠。長歌食苹詩，聲淡異鳴瑟。
昔年藥欄下，已多香草名。更移花本去，聊助日邊榮。莫問西都品，存吾舊友評。會應包萼吐，可與魏姚並。带土歸金谷，封根近玉京。謫僊方醉詠，不倚錦官城。
窮冬勁臘已過半，曉雪先春何處來。豈應全資南畝麥，多應不分北枝梅。庭中未許野童掃，林下唯愁狂吹摧。莫問兔園同賦客，相如居右最爲才。
南國溪陰暖，先春發茗芽。采從青竹籠，蒸自白雲家。粟粒烹甌起，龍文御餠加。過茲安得比，顧渚不須誇。
夙懷山水心，夢寐向東越。聞爲會稽行，獨此羨明發。渡江信春潮，泊館食野蕨。平時異梁鴻，但泛鏡湖月。
山色已驚溪上雷，火前那及兩旗開。采芽幾日始能就，碾月一罌初寄來。以酪爲奴名價重，將雲比脚味甘迴。更勞誰致中𤃩水，况復顔生不解杯。
茲日何所喜，所喜物向榮。㡜縷作翠柳，意先新陽生。塗金鏤爲勝，義不首時輕。增年已歎老，斗酒聊自傾。
園吏乘冬和，荷鋤去宿莽。主人因其勤，築土截荒壤。移枯復窊缺，剗徑就平廣。東北倚高城，巇險不可上。愛彼林木深，便爲丘壑想。更待春風歸，日探花卉長。但願多置酒，應得時一往。
移得溪邊翠，來爲庭下陰。惜根存舊土，带筍助新林。暗換蕭蕭葉，知虛寸寸心。東風莫摇撼，培壅未應深。
一年三萬六千刻，玉漏唯餘十二時。去日苦多誰會惜，殘陰全少頗能知。已驚顔貌徐徐改，不奈烏蟾冉冉馳。萬國明朝賀新歲，東風依舊入春旗。
顯晦有難必，孰云幽不明。深井發寒泉，光若月色盈。陰陽信奇變，曷用究厥情。譬彼出炎火，投薪丹焰成。吾人勿驚異，但自汲缾罌。
頭尾接清淮，淮魚日登網。吳蒓芼羹美，楚糟增味爽。云誰得嘉貺，曾靡獨爲享。乃知不忘義，分遺及吾黨。
食魚何必食河魴，自有詩人比興長。淮浦霜鱗更腴美，誰憐按酒敵庖羊。
臘前望盈尺，姦縮不應乞。萬物及向榮，而反事凝凓。與雨暗爭能，不念傷彼茁。雖然便消釋，終是乖氣律。新陽豈憚沮，暴柳未爲屈。隨風勢更巧，著樹媚且密。誰將背時棄，乃欲逞果必。摧花自作花，旋積旋已失。上天施命令，冬春不相匹。生物與死物，其道安可壹。嗚呼此飛雪，何爲在今日。
本祈春雨成春雪，應誤小桃先次開。西漢枚生誰復召，南朝何遜自多才。潑除燈火上元去，挫却勾萌六出來。前此解衣爭貰酒，不知爲瑞與爲災。
二月起蠶事，伐桑人阻饑。已傷持斧缺，不作負薪非。聊給終朝食，寧虞卒歲衣。月光無隔礙，直照破荆扉。
夜夢登天壇，壇上兩仙人。來時乘白鳳，去時乘白麟。我問不我語，颯颯山中雨。
山郵雖禁火，嶺樹自生煙。嗚咽同歸櫓，悲哀欲問天。泣親非泣玉，流淚劇流泉。春鮆橫刀膾，何心更食鮮。
春風午橋上，始迎歐陽公。我僕跪雙鱖，言得石瀨中。持歸奉慈媼，欣詠殊未工。是時四三友，推尚以爲雄。于茲十九載，存沒復西東。我今淮上去，沙嶼逢釣翁。因之獲二尾，其色與昔同。錢將青絲繩，羹芼春畦菘。公乎廣陵來，值我號蒼穹。何爲號蒼穹，失怙哀無窮。烹煎不暇餉，泣血語孤衷。生平四海內，有始鮮能終。唯公一榮悴，不媿古人風。
種花邀青春，種柏要晏歲。乃知風露前，已辨雪霜勢。時俗愛芳菲，不妨鳴鶗䳏。他年都門歸，寧昧始終計。
箘圃隔囂紛，閑來衣練裙。檻邊生靜意，水底見微雲。斜照迴晴景，幽芳襲薄薰。主人多賦詠，不減沈休文。
向曉入汴尾，隔河聞人聲。得聲不得貌，問識舊時名。泊舟忽來及，袖詩多賢英。言除丹徒宰，暫作七閩行。東南幾千里，日夕挂帆輕。渡江蒓已老，未足助杯羹。最知便道出，先見縣人迎。
入寺豈緣齋，阮公方詠懷。心將超紫府，手欲拍洪崖。雲霧波初浄，塵埃鑑已揩。但能傾玉醑，不假列金釵。遠客歸空速，千檣密自挨。醒論時事正，醉戴野巾喎。風俗通吳楚，清渾見汴淮。遥知香剎外，獨與賞心諧。
疏鑿近東城，蕭森萬物榮。美花移舊本，黄鳥發新聲。曲閣池傍起，長橋柳外橫。河渾遠波漲，雨急斷虹明。雲與危臺接，風當廣厦清。朱鬐看自躍，翠柏種初生。香草猶能識，山苗未得名。南峯及西嶺，常共酒杯平。
途路無不通，行貧足如縛。輕裘誰家子，百金負六博。蜀道不爲難，太行不爲惡。平地乏一錢，寸步鄰溝壑。
青山崔巍藏古基，文豹不見空斷碑。華堂重構猶隠霧，地今易主還好奇。欲邀明月一去飲，常娥將悔出海遲。谿邊少年意氣在，來往只借白鹿騎。自稱山人具肴酒，酒酣請我留此辭。謫仙墳近何可問，當日無詠亦所疑。
雨濛濛兮欲暮，路險絕兮深泥。嗟予僕兮甚餒，畏予馬兮顛蹄。關已度兮心緩，家將至兮涉溪。喜膝前兮童稚，餉燈下兮女妻。
日月轉入地，星辰蔽重雲。夜色晦若漆，怪禽巢未焚。其音哭且笑，哀樂詎能分。方哭且笑時，曾莫有以羣。哭爲何所悲，笑爲何所聞。了不預人事，吉凶誰復云。
雨急芹泥滑，禽鳴苦竹秋。野香生草木，雲潤上衣裘。入石纔通馬，穿林忽隠牛。山家多淺井，下照碧峯頭。
飛烏先日出，誰知彼雌雄。豈無腐鼠食，來啄穢厠蟲。飽腹上高樹，跋觜噪西風。吉凶非予聞，臭惡在爾躬。物靈必自絜，可以推始終。
夜久方慮寂，空堂燈燭明。落葉有暫響，暗蟲無停聲。力學不爲己，甘貧且徇名。聊爲詠懷篇，還想阮步兵。
天爲水蒼玉，月拕潭面冰。萬里絕瑕玷，百文已澄凝。山河了然在，星斗光莫增。借問九州內，豈無陰雲興。緬懷去年秋，是夜客廣陵。太守歐陽公，預邀三四朋。乃值連連雨，共飲陳華燈。既醉公有詠，屬和予未能。强賦石屏物，固慙無所稱。今來宛溪上，聊以故歲徵。晶明正若此，霢霂且何曾。美景信難并，康樂語足憑。
新堂生虛明，未悟追隠吏。無乃隠非時，唯應喧可避。移花莫傷根，種竹不改翠。牀中置素琴，亦見陶潛意。
不顧萬乘主，不屈千戶侯。手澄百金魚，身被一羊裘。借問此何耳，心遠忘九州。青山束寒灘，濺浪驚素鷗。以之爲朋親，安慕乘華輈。老氏輕璧馬，莊生惡犧牛。終爲藴石玉，夐古輝巖陬。
昭亭潭上水，下與九江通。去客解輕舸，落潮乘順風。迴頭迷遠樹，沒背見飛鴻。寂寞還蓬巷，桓彝宅近東。
山中泉壑暖，幽木寒更華。春鳥各噤口，游子未還家。云誰未及還，對此重興嗟。何必因啼血，顔色勝曙霞。
買臣四十八，猶苦行負薪。我免以樵給，貧居年與均。道上不謳歌，妻亦無恚嗔。三者固異彼，異同雙朱輪。
悲哀易衰老，鬢忽見二毛。苟生亦何樂，慈母年且高。勉力向藥物，曲畦聊自薅。胡麻養氣血，種以督兒曹。傍枝延扶疎，脩筴繁橐韜。霜前未堅好，霜後可炮熬。誠非騰雲術，顧此實以勞。
隠靜山中寺，獼猴往往過。導師歸以去，盧橘熟還多。禪地寧求悕，居人切莫訛。未嘗嫌此物，任挂古松柯。
到山春已晚，何更有新茶。峯頂應多雨，天寒始發芽。採時林狖靜，蒸處石泉嘉。持作衣囊秘，分來五柳家。
初逢洛陽陌，再見南徐州。所歷幾何時，倏去二十秋。今復振霜屨，還山遠莫留。我詠阮公詩，物靡必沈浮。誰云西海魚，夜飛東海頭。世人嗟識昧，豈是滯林丘。
栗林霜下熟，歸摘禦窮冬。带月涉溪水，過山聞寺鐘。未嫌雲衲溼，已喜野人逢。且莫似杯渡，滄波無去蹤。
銜泣想慈顔，感物哀不平。自古九泉死，靡隨新陽生。稟命異草木，彼將羨勾萌。人實嗣其世，一衰復一榮。
水國欲爲雪，野冰將合河。人同一陽至，淚向八行多。朋意今猶在，年華悵似過。看看四十九，應笑此蹉跎。
澗深連石壁，石上生長藤。孤猿來自熟，緣飲下復登。頼無樵人跡，且免束薪蒸。
我來東峯下，遠見西嶺頭。白雲忽已合，向此偶遲留。人誰問何有，自可忘殷憂。
萬木總柔翠，況復新晴時。日色照欲動，山氣斂還遲。望之如何攬，舉袂隨風吹。
斑斑遠林鳥，極目波煙中。各識時早暮，不忘巢西東。推物得真意，吾將效陶公。
陰壁流暗泉，古苔長自好。不改春與秋，何如路傍草。空山正幽藹，浄綠無人掃。
緣溪去欲遠，磊砢忽礙行。旁臨側身險，下忽寒流聲。幽客慣來往，同此猿鳥情。
青青色堪染，欲辨不知名。根陰託乳魚，水底抽新萌。康樂池上詠，獨與春夢成。
背嶺斷崖下，老竹生扶疎。孤根石上引，勁節松不如。莫言霜雪多，終見綠有餘。
山楹無惡木，但有綠桂叢。幽芳尚未歇，飛鳥銜殘紅。不見離騷人，憔悴吟秋風。
雲歸在高嶺，人見是無心。矯矯將棲鳥，遥遥傍故林。南方雖有暖，臘月易成陰。惟恐多風雪，幽期未可尋。
春松抽瘦梗，削束費長毫。雞距初含潤，龍鱗不自韜。嘗爲大夫後，欲寫伯夷高。一獲山家贈，令吾媿汝曹。
岸側古大柳，誰種臨長江。中自出蠹蝎，百歲成枯腔。忽值漲流沒，槎牙綴旌幢。腹膚藏蛟龍，半夜雷砰韸。飛霆痕尚白，如斬馬陵龐。倏爾巨電至，萬弩聲裂缸。又爲狂風摧，所殘惟朽樁。卧幹越大鼎，絕臏不可扛。就爇以照漁，駭鱗一何厖。始知網罟細，未足禁突撞。隆準以脫去，城下徒焚降。我從洲上泊，昏曉睨船窗。始終覩變毀，欲賦挑殘釭。吾交評韓詩，險韻古莫雙。安得共詠此，但嗟各他邦。
鵲爲禽之靈智兮，胡蹈機而不知。爲庸皁以困束兮，固性命之將危。喜遠人之至止兮，始屢驗以如期。向何預覺兮，此何自昏。豈專心以謀食兮，昧目前之禍根。苟所履必慮患兮，莫若去人遠以圖存。屑餘秣以致死兮，誠咎爾而無恥。維羣鳴之苦傷兮，使吾心之測爾。予測孔孟兮爾自解則艱，皁聽予言兮釋爾而還。撫爾呪爾兮爾無甚頑，後誰恤爾兮拓彈方彎。
猛虎畏白日，孤客莫夜行。彼以不暴衆，此何獨忘生。饑必見人食，不食且無名。麋鹿能遠遁，安得逢怒獰。由人不由常，役役官有程。
高樹繞吾廬，薄暮煙氣重。將棲立傍巢，已振窺落氄。有來同枿枝，亦各不偎擁。颼颼陰風寒，夜雪豈無恐。
餘喘不苟盡，順俗來飯僧。東嶺有上方，脩竹蔽觚棱。下有蒼石案，旁挂孤蔓藤。繫累向塵世，更住殊未能。
五月枇杷實，青青味尚酸。獼猴定撩亂，欲待熱應難。
今年花似去年新，去年人比今年老。我勸厚地一杯酒，收拾白日莫苦早。
家住寒溪曲，梅先雜暖春。學粧如小女，聚笑發丹唇。野杏堪同舍，山櫻莫與鄰。休吹江上笛，留伴庾園人。
讀書夜寂冷無火，捲卷遂成摇膝吟。始憶高僧將偈去，安知古寺託雲深。寒堂正睡遠鐘發，野鳥亂鳴殘月沉。明日呼兒整籃轝，欲煩重過小溪陰。
江燕入朱閤，海棠繁錦條。醉生燕玉頰，瘦聚楚宮腰。曾未分香去，尤宜著意描。誰能共吹笛，樹下想前朝。
作尉古來清，況於干越城。舟中雨新足，溪上水初生。蒼獺出還沒，素鷗飛且鳴。休將五色棒，欲取洛陽名。
溪水今尚淺，涉馬不及韉。岸口出近郭，野徑通平田。行行渡小橋，决决響細泉。萬木蔭古殿，一燈明象筵。長廊顔頵碑，字體家法傳。空堂裴相真，白髯垂過咽。名跡兩不滅，豈獨畫與鎸。高僧鑿崖腹，建閣將雲連。秘此龍鸞迹，足使臣僕虔。脩竹間長松，森衛若被堅。是必神物護，禹穴空歲年。飯訖過山後，井傍携茗煎。探幽偶轉谷，忽視昭亭巔。蔓草不識名，步側時得牽。幽禽聲各異，可辨唯杜鵑。似驚俗客來，聒聒兩耳邊。弊廬隔城堞，畏暮遽言還。道逢張羅歸，鳥媒兼死懸。遂同山梁雉，令我復喟然。聊追一日事，書以爲短篇。
少客兩京間，熟游嵩與華。歸來宛溪上，厭往昭亭下。何以厭昭亭，衰遲倦驅駕。況復慙詠歌，嘉辭前有謝。咀嚼在人口，甘美如食蔗。方同陶淵明，苦語近田舍。節行固不變，出處亦多怕。常防惡少年，豪橫使出胯。譬如故將軍，尚被亭長駡。不若守弊廬，讀書至中夜。
山僧邀我輩，置酒比陶潛。紫蕨老堪食，青梅酸不嫌。野蜂時入座，巖鳥或窺簷。薄暮未能去，前溪月似鎌。
古寺近田家，山尋石盆差。化蟲懸縊女，啼鸌響繅車。僧坐樹間石，馬行溪畔沙。野香無處辨，歸路傍城斜。
高高空山木，枯死不中材。寧答厚地力，歲久爲朽灰。昂藏儒家子，五十殞蒿萊。空負執卷勤，明月不頷顋。一芥祿未及，九泉無復開。人世有若此，愚智曷論哉。
吾年將五十，尚未暇讀易。一聞蒙亭說，乃見適所適。維時明進退，豈不在泉石。野服製升越，山庖盛雞蹠。床頭龍唇琴，案上科斗籍。風物稍佳時，把酒會三益。況以兄爲郎，仕也人豈迫。垂之愛之深，自匪逢時客。
春秋書閔雨，乃見先王制。有意在黎民，山川無不祭。今者望雲霓，青天絕纖翳。爲壇割舒鴈，盤血陳水汭。于時頗精虔，奠爵必親涚。向夕有微陰，掃然還復霽。吾聞先儒言，陽驕不能閉。此時繫穹旻，己力安所詣。宣王雲漢詩，曾不鑒上帝。恨無奡盪舟，空自思躍蜧。
內家初上翠微宮，樹裏窺人在半空。笑語漸高無約束，侍臣偷望向雲中。
西鄰少年今出遊，東家女兒未識羞。門前烏臼葉已暗，日暮問誰牆上頭。
適從山中來，復向山中去。爲報山中人，莫厭山中住。近城塵土多，亂爾煙霞趣。野蜂銜漆汁，尚欲爲蔕固。息此可以安，其能忘我諭。
謝傅青山路，春來蔓草生。樵蘇猶不入，瓶錫莫能行。朝上野船去，宿逢溪雨鳴。多應見康樂，曾重遠公名。
桑間小婦好聲音，映葉穿枝意已深。盡日呼郎郎不應，蕭蕭風雨到前林。
嘗聞漢武帝，偶問東方朔。臣擬作龍呼，慙無頭上角。
夏園甘果熟，日覺樹林稀。休笑道傍李，無人摘自肥。
霹靂下虛殿，破楹非夢凶。昔嘗瞻畫袞，今實見升龍。隠隠雷聲散，疎疎霧氣從。予知仲尼廟，不是蓄乖慵。
清潭吐明月，杳杳及吾廬。流彩滿懷袖，託情非鳥魚。朝因南澗雨，暮入北畦鋤。豈不藉餘潤，況茲方飯蔬。
忽有西山使，始遺七品茶。末品無水暈，六品無沉柤。五品散雲脚，四品浮粟花。三品若瓊乳，二品罕所加。絕品不可議，甘香焉等差。一日嘗一甌，六腑無昏邪。夜枕不得寐，月樹聞啼鴉。憂來唯覺衰，可驗唯齒牙。動摇有三四，妨咀連左車。髮亦足驚疎，疎疎點霜華。乃思平生游，但恨江路賒。安得一見之，煑泉相與誇。
秋風逆水急，挂席飛鳥輕。三江去雖遠，一日行幾程。朝辭洞庭岸，暮抵巴陵城。長沙古建國，地狹賦薄征。邑宰愛民者，選薦豈非精。既曰處民上，固當知民情。民居篁竹間，山獠相雜并。教道苟未至，毫髮心起爭。太剛易斷折，太柔難搘撐。貴在得中道，於焉無近名。聞多不祥鳥，似鴞何足驚。遠方此爲常，慎勿心屏營。賈誼度湘水，爲文弔屈平。因君寄杯酒，爲我酹賈生。
壞衣削髮遠塵垢，蛇祖龍孫生屋後。不等渭川千戶侯，尺椽片瓦何嘗有。方丈東頭一畝餘，中軒四面無窗牖。青瓊作枝鈿爲葉，丹鳳未食蒼鼠走。細藤織榻白晝眠，寢濃鼻息如雷吼。世間百事不歷心，門外寒流徹溪口。
餘水之于越之鄙，築基相對琵琶尾。琵琶日日有秋聲，雁過洞庭風入葦。南斗戛湖波不起，長刀剡鋒碧耳耳。姱娥夜出在寒溪，青銅瑩磨光幾里。朝因吳客幅蒲輕，滿紙如蠶書可喜。
彤雲赤霧生紺房，朝霞變蕊朱粉光。白玉入泥不滿盎，羽蓋裛露明月璫。濁水一石亂蛙黽，鑿池五丈如斗方。萍根科斗得自在，荷芰明年出水央。
大車高蓋徐方來，天子雙日延英開。犀靴踏玉陞東陛，從臣賜對論宮市。諫官御史如指排，捧土未能障濁水。大夫言斡天關迴，黄門白望顔色死。始時暴奪何縱橫，有貨晝日不敢行。他時五方蛇當酒，誰道張郎臨井口。
前溪夾洲後溪闊，風吹細浪龍鱗活。孤亭一入野氣深，松上藤蘿籬上葛。葛花葛蔓無斷時，女蘿莫翦連古枝。當年吾叔讀書處，夜夜濕螢來復去。
樹頭巧婦棲，樹下秋蟲織。壞衣游子心，千里嘗相憶。蕩子脚出門，便作浮萍根。憂來憑五兆，拜樹賽黄豚。
豶豕在塗龍在澤，豺狼食肉麝食柏。蹄毛與角不對齒，啄觜兩足副以翮。既能閑閑住深谷，豈使于于佩鳴玉。水邊看虹山雨霽，夜與明月歸獨宿。門前重嶺後羣峯，石樓朱殿藏林中。銅絲緊轉轆轤響，絡緯秋老嚎西風。榮利淡薄無易此，彼飲甘醲茲飲水。暫將分別向喉舌，何異聲色亂眼耳。孔孟久歿言可師，千古布散葉與枝。今來閉戶自有趣，世上沄沄非我爲。
志士不戀家，安能坐㕮咀。儒冠難徒行，馬骨瘦可數。後僕隔山陂，前林遇風雨。寒村夜宿時，寂默誰對語。
前日秋水漲，昨日秋水落。偶來尋隠居，曾未乖宿諾。竹底除舊徑，藤蔓繫新彴。馬留岸傍樹，風掃林下籜。既能置魯酒，又復餉楚飵。誰知北南澗，照影似清洛。平生愛幽曠，斂迹誠非錯。
遨遊非昔時，輕舸偶同泛。山水心有慕，屢往如有欠。平生共好尚，飲食未嘗厭。茲日不言多，醉如春酒釅。
幽谷有飛泉，入溪知幾里。跳珠濺木葉，激雨霏巖趾。但無箕潁人，曾不吝洗耳。
古木少直枝，其下多曲影。豈不愛高陰，奈此性所秉。千重葉薈翳，誰願憩日永。
翠聳寒溪上，半隠寒松下。水鳥立稜角，淵魚游穴罅。尋常置庭檻，瑣細不知價。
瀟湘歸去人，正值江南春。始願逢拾羽，今乃見採蘋。寄語柳使君，莫恨日已曛。
煙昏青櫟道，風急隔溪鍾。征馬未及息，猛虎前有蹤。尋聲欲投宿，僮僕畏所逢。
崖竹出石壁，根瘦懸青蛇。磔髯露老節，斫骨點寒花。少年莫翦去，騎殺白鼻騧。
天外一尺峯，國中千仞岳。重雲不掩蔽，萬里見頭角。世人看遠碧，誰識産美璞。
不爲潭上英，不助籬邊醉。獨占蘭杞鄰，原頭自榮悴。陶令與太鑿，逢人豈無意。
蘆洲一點明，知有漁人泊。江溟杳不分，誰方在高閣。是時孤雁去，應認光中落。
春水冰欲開，傍岸已微釋。魚寒未動鱗，獸渡時有跡。篙師畏割舟，敲拉碎圭璧。
哀憂向二年，朋戚誰與書。敢意大丞相，尺題傳義廬。從來鳳凰鳴，不厭寒竹疎。茂林多翔鳥，要路盛高車。窮巷一如此，江深無鯉魚。
施兄今七十，近郭隠茅廬。懶問齊民術，喜看莊叟書。竹間鳴澗水，原際見村墟。識盡窮通理，超然樂有餘。
良犬不取鼠，其人苦尤之。近識固未辨，善相又能知。在鹿忘守穴，挃足乃焉而。士有志功名，局縮秉書詩。憔悴未得展，磬折忽言卑。舉酒一以贈，願無羞爾爲。
蹊。既見游子發，登舟傍寒溪。沿江抵海澨，行陸至膠西。入門喜在顔，上堂拜阿㜷。四鄰持壺酒，雞蹠間豚蹄。親戚慶問畢，詩書速整齊。即有求賢詔，與子不久睽。
古臺數畝平崗連，莽蒼瘦竹生寒煙。蝦蟆不食海月在，夜久帖角迴嬋娟。今人莫論曾費築，昔人已往誰知年。三茅京峴必可望，終欲相與吟雲泉。
仕宦固已美，及親此其難。況慕五綵戲，而奉興居安。翁喜君亦喜，翁餐君亦餐。嗷嗷園中禽，口哺心違丸。邑大歲幸稔，衆頼仁政寬。還思彼赤子，如恐君不歡。
誰按黄金徽，滿指清風度。但聽松上聲，不知松間趣。野僧何所樂，樂此數株樹。寧邀俗客來，草綠澗西路。
大松五丈百歲餘，小松五尺前時種。俱有堅完不朽心，莫以今輕古爲重。東溪一片寒玉光，夜挂高枝何所用。
靜邃無塵地，青熒續焰燈。木魚傳飯鼓，山衲見歸僧。野色寒多霧，溪痕夜閣冰。吾非謝康樂，獨往亦何能。
天地磨今古，賢愚爲埃塵。草樹易變改，山川無故新。眷言零陵守，白髮駕朱輪。間來問遺老，俯跡哀昔人。昔人者誰歟，元和前放臣。下上窮幽荒，憔悴楚水濱。試觀當時記，圖寫未必真。最苦來黄溪，坐石數游鱗。有鳥大如鵠，東向立不踆。始買钴鉧潭，鄠杜難計緡。冉溪袁家洞，亂石多磷磷。深里與沸白，若盡無窮津。石渠連巖泓，菖蒲被其垠。窮勝得其詭，衆美誰齊均。西澗石爲底，豈無芹與蘋。澗崖如堂席，澗響如龍唇。折竹掃陳葉，羅榻同衆賓。其言粲星斗，百歲猶比晨。萬石乃淺近，尚可資覆巾。而況前所說，但恐煩鎸珉。
老包曰岳岳生鼎，二人畫虎通神明。凡爲一虎不知價，鉅公貴士珍其名。死來年深搜索盡，何意好事識尤精。丹楓映坡茅葉白，雌者將乳雄坡行。細毛出肉不見跡，相顧猛氣都如生。忽聞持遺非素望，窮民展玩忘愁嬰。奇哉真是老包筆，世間空有黄金籯。因思前歲韓公子，亦贈尺紙圖生獰。傍題小子乃包鼎，此時偶得已可驚。借問吾鄉與天下，二包之美誰能并。
南方今見雪，北客定思家。任凍不欺酒，競春先著花。樓高休厭上，山近未應遮。誰問窮居日，西窗壓竹斜。
荒凉舊蘭若，古屋兩三重。庭下已無柏，澗邊唯有松。石堦生薜荔，香座缺芙蓉。化俗似禪衲，破來縫不縫。
輕舟泛泛昭亭灣，春雪漫漫昭亭山。寒沙曲渚杳不辨，素鷗翔鷺空中還。宣城太守閔窮旅，雙壺貯醖兵吏頒。任從六花壅船戶，滿酌春色生衰顔。醒時但愛雲水好，醉後等與天地閑。世間取樂各有分，何必舞娥高髻鬟。
種竹幾千个，結亭三四椽。遊人多寂靜，啼鳥亦留連。酒有陶公愛，林希阮氏賢。我來歸路遠，躍馬古城邊。
高出嶺頭樹，俯窺城下溪。半山飛急雨，舉手弄晴霓。曠望已無極，萬緣都與齊。自嗟來獨晚，征棹苦言西。
雪消潭水綠，輕舸下灘時。漸轉青山去，還將故國辭。野林看欲動，江燕欲逢遲。君語隨州體，余慙晚始知。
冉冉竹連澗，森森松蔭崖。始聞清吹度，似欲綠琴諧。莫識主人意，休論高士懷。春城百花發，薜荔上陰階。
自余銜哀歸，不與人事接。兩至此飯僧，華宇何曄曄。大士邀我銘，吾學愧涉獵。强述殊不高，下筆曾未愜。豈意煩鎸刊，有似蟲鏤葉。徒將珉石蠹，枉壞亦已輙。又不虞後人，譏誚喙囁囁。今我將還朝，方丈一登躡。嶺竹與巖花，所植皆妥帖。羅列森翠戈，次第笑朱頰。乃知化平等，此意異蜂蝶。世人莫復問，江上鼓輕楫。
蒼山去不遠，日日起寒雲。堂上看飛雪，水邊思練裙。銅缾生薄凍，桂火壓殘薰。欲往有餘興，林幽路不分。
三年守廬次，兩迴來澗邊。臨塘愛魚樂，近竹見人賢。今我西歸日，逢君小隠年。重將車馬去，驚起野鷗眠。
田家春作日日近，丹杏破纇場圃頭。南嶺禽過北嶺叫，高田水入低田流。桑牙將綻霧露裛，蠶子未浴箱篚收。今我還朝固不遠，紫宸已夢瞻珠旒。
未生潭上雲，空望山中雨。湛湛陳桂樽，坎坎奏鼉鼓。蕭蕭靈風來，蹲蹲祝郎舞。莫言春作遲，但念寒灘阻。何當發泉源，綠水浸沙渚。不與農者期，自將舟人語。定作榜歌行，暮投丹湖浦。瞻祠草樹失，認嶺煙霞吐。平吞東南吳，遠带西北楚。川澤見坡陁，龍蛇蹙鱗膂。人經興寤歎，事往成前古。考碑何驗今，塗馬立空廡。余知骨相貧，豈敢望冥許。願乘溪流深，滂沛隨徹俎。
祥哀已踰月，遇子彈鳴琴。安得不成聲，子心異吾心。十日成笙歌，尼父非好音。先王禮有節，不可過於今。莫作風入松，懷壠情未任。一聞流水曲，歸思在溪陰。此焉吾所樂，目極送歸禽。
春泥深一尺，車馬重重跡。親舊各還城，山川空向夕。今朝水平岸，不畏舟礙磧。始隨湍漲發，已入青蒼壁。落日未逢人，孤村望來客。泱泱漫田流，青青被壠麥。欲霽鳩亂鳴，將耕杏先白。我無農畝懃，千里事行役。寄謝昭亭神，果不吝深澤。
我從溪口來，正值山前雨。濕衣逢梵宮，有僧善吳語。天寒蜜已空，軒靜竹可數。歸楫難久留，汀鷗自飛舞。
船從雁洲北去，雁背春風亦歸。但見平沙綠水，䕡蒿荻笋方肥。
雲衲山中來，畫橈江上發。何日到山中，山花應未歇。
來見寒沙鳥，長隨上下波。乃知游宦跡，不似施松蘿。子語馬喻馬，吾吟柯伐柯。清江挂帆去，奈憶故山何。
人以祿爲榮，當知身所重。祿榮身且勞，豈要權衡用。達人唯止足，曷顧百鍾俸。今朝西山歸，芝朮不須種。莊生逸老言，此必久已誦。矩法况自持，推年心可縱。
平生少壯日，百事牽於情。今年輒五十，所向唯直誠。既不慕富貴，亦不防巧傾。寧爲目前利，寧愛身後名。文史玩朝夕，操行蹈羣英。下不以傲接，上不以意迎。衆人欣立異，此心常自平。譬如先後花，結實秋共成。趙壹雖空囊，鄭子豈其卿。二人貧且隠，高譽動天京。我蹟固尚賤，我道未嘗輕。力遵仁義塗，曷畏萬里程。安能苟榮祿，擾擾復營營。近因喪已除，偶得存餘生。强欲活妻子，勉焉事徂征。徂征江浦上，鷗鳥莫相驚。
春風任惡花自笑，白浪不愁頭已白。戢戢大船江浦邊，崑崙五兩誰非客。
出浦候波平，石尤風未止。密雨長蒲牙，輕泥隨燕子。寒侵遠客衣，岸起新痕水。各各欲還山，還山能幾里。
但嗟識君遲，不恨春風惡。風惡舟未前，置酒共談謔。漁歌還浦頭，斜日下洲角。明朝渡江去，相望便成昨。
江風裂瓦鳴，浦口驚波作。君駕何不來，客心空寂寞。
春風不獨開春木，能蹙浪花高似屋。江船百尾泊深灣，鐵纜千環繫長軸。遠客今朝愁未平，主人贈榼飲還足。前時共論酒可禁，急世救弊且勿速。我今正得杯中趣，效陶種秫置心曲。
雷從燕尾來，雨到江心急。挂帆中路時，望浦前舟入。聲喧釜豆裂，點疾盎蠒立。蕩遥魚鼈腥，恐懼兒女泣。稍聞人好語，出顧岸已及。蘆洲有同行，言唁氣吸吸。
瓜步山頭廟，堂因魏武興。亡歸從赤壁，事去憶西陵。軍井藏雲杪，林根擁石稜。微風認江水，細甲幾千層。
山上濃雲合，江南暴雨來。將歸林下嶺，中路遇風雷。心速灣猶遠，行遲伴屢催。舟師添繫纜，兒女望人迴。
盆繭未成絲，破褲勸可脫。安知增羞顔，赤脛衣短褐。
古堤多長榆，落莢鵝眼小。其下迅黄流，其上鳴黄鳥。安知舟中人，黑鬢日已少。千里歸大梁，玉笙聞䆗窕。終朝不成曲，幽響在林表。莫羨沙路行，金鞭馳裊裊。
我來自楚君自吳，相遇汎波銜舳艫。時時舉酒共笑樂，莫問罌盎有與無。醉憶曩同吾永叔，倒冠落佩來西都。是時豪快不顧俗，留守贈榼少尹俱。高吟持去擁鼻學，雅闋付唱纖腰姝。山東腐儒漫側目，洛下才子爭歸趨。自茲離散二十載，不復更有一日娛。如今舊友已無幾，歲晚得子欣爲徒。
孟夏景苦長，與子舟中飲。酒行三四巡，病嘔聊就寢。仲氏又發霍，洞下忽焉甚。湯劑不能勝，悶絕口已噤。我嘔雖未平，驚走豈遑枕。叫號使呼醫，子怪亦莫諗。遽白何至斯，葛巾推小品。且尤食物間，膻腥失調飪。所餉惟豬雞，況此乏箘蕈。以子獨無恙，未必因滑瀋。稍覺陽脈回，慄膚猶瘮瘮。儻其遂不起，孰肯謂素稟。吾鄉千里遥，幸免成貝錦。
余觀二人作詩論月石，月在天上，石在山下，安得石上有月蹟。至矣歐陽公，知不可詰不竟述，欲使來者默自釋。蘇子苦豪邁，何用强引犀角蚌蛤巧擘析。犀蛤動活有情想，石無情想已非的。吾謂此石之蹟雖似月，不能行天成紀曆。曾無纖毫光，不若燈照夕。徒爲頑璞一片圓，溫潤又不似圭璧。乃有桂樹獨扶疏，常娥玉兔了莫覓。無此等物豈可靈，秖以爲屏安足惜。吾嗟才薄不復詠，略評二詩庶有益。
雲薄風回雨點麤，日腥土氣隨吸呼。蒸然襲汗猶揮珠，屋瓦裂響波生渠。森森斗覺凉侵膚，毛根癛瘮粟匝軀。已知燠寒變須臾，雷電不止投笑壺。槐端漏影日向晡，馬蹄莫惜行泥塗。
予從江南來，見子東浦榛。問子何不治，子兄遊洛瀕。子素樂文字，而復養慈親。去年始陞朝，差差陪縉紳。今也與吾肩，行立笑語頻。未經鬢髮改，喜預班綴新。思如曩時會，浩飲不計巡。往謁持約史，文辭媿彬彬。謂將一乘粟，欲敵千箱囷。然而澤中蛇，時得龍一鱗。况復周孔教，幸逢舜禹辰。又究志所之，茲學豈不臻。誰其起予者，視子爲席珍。趨韓亦已工，比孟猶欠淳。慎勿驚怪奇，怪奇世多擯。吾慙遼東豕，未見西狩麟。汩汩塵泥間，曷辨玉與珉。昨來忽有知，所索非所循。使焉轉磨衡，安得目不眴。誠聞苑囿美，難遣麋鹿馴。自惟體衰苶，寧堪事艱辛。宜收蹭蹬迹，却返江湖濱。浸脛水活活，漫灘石磷磷。垂釣紅鬐登，舉袂白羽振。以此全吾性，胡能往問津。非同子少年，柯葉正蓁蓁。
賢行聞當世，尊隆異故常。每令夫結友，不爲子求郎。夜月初沉海，姑星忽殞潢。臨門親祖祭，悲吹起脩岡。
魯館當年盛，秦臺此日遥。龍歸終合劍，鳳去不聞簫。挽曲方傳薤，行輀競奠椒。空餘漢官屬，泣送馬如潮。
日哦招隠詩，日誦歸田賦。未嘗見芸人，勇拋冠冕去。今聞緱山陰，身退效疏傅。一旦從犢車，歡言友田父。復來釣澗邊，誰問袁公路。
舉家鳴鵝雁，突冷無晨炊。大貧丐小貧，安能不相嗤。幸存顔氏帖，况有陶公詩。乞米與乞食，皆是前人爲。
月黑見旄頭，芒角漸西向。八月邊草黄，胡人馬初壯。無奈我兵雄，方爲漢偏將。嘗聞登壇人，亦未免得喪。得爲凱歌還，鐃鼓喧亭障。千蹄使椎牛，百甕令設醠。喪乃軍之羞，節制由處上。進退從其呼，何能求必當。二事非己專，願思古挾纊。
送子居大梁，關中乃關外。往者邊事繁，秦民被災害。今聞獨豐穰，逮堠無動旝。相公欲勤勞，請以臨都會。多選天下才，佐佑如何頼。决疑有全策，何必用蓍蔡。雖病君强行，寶刀仍喜带。豈是爲俗儒，空言事夸大。
予聞楚山竹，肉好髮亦勻。隴上風雪飽，石根莓苔皴。搜林翦橫吹，龍子愁水濱。作邑尚簡易，豈必蹈昔人。願爲季長賦，安用瑶與珉。
物以美好稱，或以醜惡用。美惡固無然，逢時乃亦共。棄則爲所輕，用則爲所重。道聞癭木器，愛賞互歌頌。定應初得之，買不論官俸。靧面生光輝，貯飲發狂縱。坐欲置於傍，行欲挈以從。其形何險怪，曾不因蓺種。凹凸本自然，出縮非鬭縫。薄才難究窮，詆訶茲實恐。
齋舍隔牆東，蕭蕭槐樹風。聲顔雖不接，翰墨遽能通。未說凉堪飲，唯愁賦少工。此焉知素拙，試與問楊雄。
天衢車馬跡，急若機上梭。義雖平生篤，不越一再過。夫子累顧我，言歸泛長河。得邑美建業，風流猶可歌。依稀江令宅，秋草應更多。五題誰復詠，鍾蔣與嵯峨。
吾儕來都下，將踰三十春。不聞此畫塑，想子得亦新。茲寺臨大道，常多車馬塵。設如前日手，晦昧已惑人。曷分今與古，曷辯僞與真。閩緇圖鳳姿，越釋彈龍唇。但知五彩爛，徒謂五音淳。熟識商聲高，孰驚眸子神。不能評譜品，索玉翻得珉。二君才調高，言若羽翮振。將令尋常工，千歲傳不泯。
二君嗜學者，不啻食飲貪。所得纔半語，已實猶雙南。推予當獨步，幸勿辭再三。可因憤悱發，莫爲頑鄙談。大雅固自到，建安殊未甘。哀哉彼屈宋，徒爾死湘潭。險句孰敢抗，似入虎穴探。辛勤不盈襜，况又劇采藍。誹訶蝟毛起，度量牛鼎函。人情何多嫉，機巧久已諳。莫問冠冕貴，自將詩書躭。興來聊詠懷，字密如排蠶。曹劉爲我駕，顔鮑爲我驂。爰視二子才，並驅應亦堪。
老葉已足蠹，風振猶在柯。高高低低聲，切切感我多。不念四散飛，尖圓競相磨。當茲思再春，宛然同俟河。莫驚衡山雁，莫問洞庭波。徒聞漢武帝，獨有橫汾歌。
朝廷久清明，賢相出賢牧。賢牧又選賢，森森備官屬。是以邦政脩，良農播嘉穀。上無租賦逋，下有囷廩蓄。往者河朔饑，奔送劇鳬鶩。富公鎮青社，有來咸鞠育。病者調藥劑，起者飼饘粥。老稚四十萬，瘦骨生壯肉。鄉縣將遣歸，田園皆可復。爲之置長犂，爲之置黄犢。既完身上衣，又付橐中粟。庭下再拜辭，望城皆感哭。他人守一方，境內猶不足。至今趙魏間，食飲常酹祝。富公離山東，寇盜頗任觸。堂堂高平公，德業人所伏。幙府得才謀，螻蟻不勞撲。上體憂勤心，掃滅得神速。張侯三十餘，瑩若無玷玉。八字分濃眉，純漆點雙目。昨日奉辟書，氣貌寧近俗。言從必磊落，事果無出縮。他時爲書功，誰惜千毫禿。
淮南秋物盛，稻熟蟹正肥。况身爲酒官，醇酎飲不非。儻觀衆人醉，徒自使世譏。與君伯氏好，試以此言歸。
韓侯出持節，志在撫黔黎。縣官負弩迎，刺史躍馬隨。千里宣德澤，煦如春風馳。寒潮不起浪，怗怗威馮夷。借問何致耳，試聽將所爲。立車呼父老，勞以哀矜詞。我從大明宮，天子親諭之。憂汝歲屢凶，吏不恤汝疲。已輸又索糴，囷橐無孑遺。此非陛下意，恐使汝輩疑。疾苦汝告我，不憚爲汝治。父老必喜拜，如餒得飼麋。我稱此大是，一一無不宜。南方二十州，歡聲無幼耆。壺漿擁大道，婦女闖短籬。行聞江漢間，復有宣王詩。
昔過京口山，斷崖如鞏洛。抱谷黄芹泥，百丈聳垠堮。山嶺與江面，地脈水可度。欲鑿無淺泉，孰云南土薄。君爲別乘去，便比北州樂。已免卑溼憂，仍離鴞鵩惡。況逢休明時，秋堞罷嚴柝。夜愛寒江潮，月臨甘露閣。置酒發浩歌，萬里波欲却。霜蟹肥可釣，水鱗活堪斫。縱飲不須休，未應滄海涸。終當笑楊雄，窮壁常寂寞。更知首陽人，薇蕨事亦錯。不若阮步兵，醉鞍伸兩脚。太守必吾徒，儻能時就酌。
新買紫騮馬，欲歸清弋江。去彈琴雁獨，來認舄鳬雙。橐實收盈篚，濃醅熟滿缸。弟兄相憶否，風燭舊西窗。
種菊將飲酒，菊開酒無有。雖不負爾目，且已負爾口。昨日三四人，淡坐饑腹吼。徒與哦其傍，誰能置升斗。當時陶淵明，籬下望亦久。幸頼白衣人，不愧采盈手。悠然事頗同，必竟醉則否。
履道坊中白家宅，五橋莊北晉公堂。昔年二老曾相樂，今日五知名獨光。舉事是非都不問，接花時節暫能忙。清尊雅曲易爲厭，自有圖書列在傍。
康州水邊龍母墳，草樹蒙蒙起風雨。五色五蛇時往來，野鼠不穴墳上土。嗟哉異類猶厚親，豈彼人兮忘恃怙。果生陳子孝且仁，終日劬劬在民伍。天清天順感其和，嘉禾駢枝立如股。遐鄉歎慕爲爾鄰，太守欣言出吾部。中州士人傳以夸，照頑爍孽良有補。唯時火德君道明，粵南祝融孝所生。若然寧獨一陳生，築堠表廬從此數。
青槐夾馳道，方轡下麒麟。朅來游紺宇，歷玩同逡巡。吳畫與楊塑，在昔稱絕倫。深殿留舊迹，鮮逢真賞人。一見如宿遇，舉袂自拂塵。金碧發光彩，物象生精神。歲月雖已深，奇妙不愧新。驚嗟豈無意，振播還有因。乃知至精手，安得久晦堙。二僧感識別，請以己藝陳。或彈中散曲，或出丞相真。覽古仍獲今，未枉停車輪。
百兩禮將陳，王家集上賓。花光濃照席，燭豔暖迴春。已接冰壺潤，寧辭翠斝醇。自慙持短調，重對玉堂人。
自古重名器，未嘗輕授人。煌煌東郡守，燦燦兩朱輪。父祖繼居此，恩榮誰與鄰。秋風度河水，馬足不生塵。
汴渠泝復沿，自可見遲速。來時遲有糧，去恨速無穀。有糧安計程，無穀不遑宿。霜高萬物枯，源水縮溪谷。黄流半泥沙，勢淺見蹙澳。千里東歸船，何日下清瀆。澹澹風雨寒，長汀嚎鴈鶩。將投孤戍遠，四顧危檣獨。强語慰妻孥，多虞頼僮僕。到家秫已收，綴樹橘始熟。折腰無慙陶，懷遺焉媿陸。我方羨子行，送望不移目。
無正文。
託根地雖卑，凌霜花亦茂。物稟固不遷，人情自爲陋。幸與時菊開，誰嗟發孤秀。楚人搴木末，已見離騷就。
駑驥同一輈，遲速能幾里。當其被問時，舉策數耳耳。馳騁心獨存，壓抑頭不起。空傳八駿名，未遇穆天子。
少仕既勤勞，暮節念君息。小車辭漢庭，緇衣賦衛國。廣園樹佳木，鳴鳥來野色。京水魚可緡，東陂雁可弋。豈不有秦聲，酒酣歌在側。寧同扶風人，自去北山北。
獨蠒絲爲絃，九竅珥爲軫。彈風松颼颼，聽水流泯泯。欣者舉袖舞，悲者欲涕隕。若此輒動人，干時固能準。虞舜今在上，南薰思無盡。
西垣閣老號文雄，辭體能兼兩漢風。絳帳舊生雖授學，灞陵歸將已無功。校文豈論居三上，賦分由來本下中。不恨早朝秋雨急，猶陪鴛鷺大明宮。
處中最靈智，人與天地參。其間有佛老，曷又推爲三。共以圓通出，誠明自包含。排楹壓文礎，煥采塗朱藍。而將罝吾儒，復欲籠彼聃。二徒不自曉，恬若均笑談。越鳥不巢北，代馬不嘶南。固亦辨殊土，麟鷟唯時堪。
無正文。
汴河西引黄河枝，黄流未凍鯉魚肥。隨鈎出水賣都市，不惜百金持與歸。我家少婦磨寶刀，破鱗奮鬐如欲飛。蕭蕭雲葉落盤面，粟粟霜蔔爲縷衣。楚橙作虀香出屋，賓朋競至排入扉。呼兒便索沃腥酒，倒腸飫腹無相譏。逡巡缾竭上馬去，意氣不說西山薇。
魯公馬病不可出，陶令言拙徒扣門。舉家食粥焉用怪，但願漉酒巾常存。長安侏儒勝方朔，水邊漂母哀王孫。王孫功名立四極，方朔詼談干至尊。我才不及三二子，摧藏自愧趨權閽。前時永叔寄秉粟，一秋已免憂朝昏。今君益之薪與菽，老馬病骨生精魂。昨聞新拜歷陽守，王國久客虱處褌。都水借船輕復淺，急趁寒汴流渾渾。耳清眼明見野色，一聽江鶴醒若噴。餘糧滯鈍不暇惜，均於朋契惟義惇。設如河涸膠在步，縣邑亦足供雞豚。却嗟我甑有時匱，莫與太倉黄鼠論。
老肌瘦腹喜食熱，况乃十月霜侵膚。與君共貧君餉我，吹虀不學屈大夫。前時我膾斫赬鯉，滿坐驚睨卒笑呼。誠知舉筯意淺狹，一餐豈計有與無。
老狐依叢祠，妖橫起百怪。巢梟助鳴聲，穴兔資狡膾。巫紿神靈言，俗奏飲食拜。三年空禱祈，萬疾無愈差。膻臊日已熾，疑畏誰敢懈。近者勇丈夫，發揭窟乃壞。始時驚其狂，今盡喜其快。尨茸毛尚存，獨使尾徒大。廟貌更一新，願以邪爲戒。
霜梧葉盡枝影疎，井上青絲轉轆轤。西廂舞娥豔如玉，東楯貴郎才且都。纏頭誰惜萬錢錦，映耳自有明月珠。一爲轆轤情不已，一爲梧桐心不枯。此心此情日相近，卷起飛泉注玉壺。
孤竹二君子，聖人知獨清。但將奇節並，何用首陽名。
殿幄陳金石，宮梧集鳳凰。侍臣嚴虎帳，法衮被龍章。九穀初登稔，羣黎共樂康。宴盤犀作鎮，舞綴錦成行。玉椀盛冰滑，紗籠奏饌凉。廡深容小語，槐密漏微陽。庭立衛兼霍，坐尊蕭與張。清塵汲瑶井，泛宇藹天香。獸躍緣橦地，旗開踏鞠場。樓傳紅幘唱，簾隠內家粧。鴟攫曾無彈，蜂來悞有芳。門傍銅鑄馬，帝所翠爲觴。萬國趨王會，諸公佩水蒼。螭頭左史筆，陛楯半更郎。雅著明時樂，需言盛德光。添花慕平一，賜菊異元常。身已陪多士，心寧媿下鄉。薄才何所補，歌詠播殊疆。
皇祐辛卯冬，十月十九日。御史唐子方，危言初造膝。曰朝有巨姦，臣介所憤嫉。願條一二事，臣職非妄率。巨姦丞相博，邪行世莫匹。曩時守成都，委曲媚貴昵。銀璫插左貂，窮臘使馳馹。邦媛將侈夸，中金賚十鎰。爲言寄使君，奇紋織纖密。遂傾西蜀巧，日夜急鞭抶。紅經緯金縷，排枓鬭八七。比比雙蓮花，篝燈戴心出。幾日成幾端，持行如鬼疾。明年觀上元，被服穩賢質。燦然驚上目，遽爾有薄詰。既聞所從來，佞對似未失。且云虔至尊，於妾豈能必。遂回天子顔，百事容丐乞。臣今得粗陳，狡獪彼非一。偷威與賣利，次第推甲乙。是惟陰猾雄，仁斷宜勇黜。必欲致太平，在列無如弼。弼亦昧平生，况臣不阿屈。臣言天下言，臣身寧自恤。君傍有側目，喑啞橫詆叱。指言爲罔上，廢汝還蓬蓽。是時白此心，尚不避斧鑕。雖令禦魑魅，甘且同飴蜜。既其弗可懼，復以强辭窒。帝聲亦大厲，論奏不及畢。介也容甚閑，猛士膽爲慄。立貶嶺外春，速欲爲異物。外內官忷忷，陛下何未悉。即敢救者誰，襄執左史筆。謂此儻不容，盛美有所咈。平明中執法，懷疏又堅述。介言或似狂，百豈無一實。恐傷四海和，幸勿苦蒼卒。亟許遷英山，衢路猶嗟咄。翌日宣白麻，稱快頗盈溢。阿附連諫官，去若壞絮虱。其間因獲利，竊笑等蚌鷸。英州五千里，瘦馬行䭿䭿。毒蛇噴曉霧，晝與嵐氣沒。妻孥不同途，風浪過蛟窟。存亡未可知，雨館愁傷骨。饑僕時後先，隨猿拾橡栗。越林多蔽天，黄甘雜丹橘。萬室通釀酤，撫遠亡禁律。醉去不須錢，醒來弄琴瑟。山水仍怪奇，已可銷憂鬰。莫作楚大夫，懷沙自沈汨。西漢梅子真，去爲吳市卒。爲卒且不慚，況茲別乘佚。
爾教禁足不出戶，盛夏畏蹈螻蟻蹤。赤日去省已亡律，曷若冠带共甘濃。
霜花如鵠毛，萬里點枯槁。曉入蓬池道，寒侵蘇合袍。重來社櫟長，舊寄里門高。去事黄丞相，無辭執板勞。
風濤舂斷越山骨，聚集奇險成千峯。碧甕爲潭立涎石，直疑巖底藏蛟龍。
紅塵夜不息，橫衢若煙霧。朝見車馬來，暮見車馬去。車中目炯炯，馬上情遽遽。交相知是誰，飛先無覓處。
忽夢嵩峯下，同遊失姓名。山腰荒輦道，巖竇落泉聲。黑石文難辨，蒼苔蹟易成。他時傳洛詠，知是陸雲兄。
三日不相見，逢人問始知。同車侵朔雪，臨水拜靈龜。絮撲鴛鴦带，花團蛺蝶枝。如何東郭叟，足迹自穿綦。
十一月將雪，寒誰計有無。雲橫凍鵩翼，霰集泣蛟珠。萬里風爲使，千門玉作樞。縞衣來自鄭，濤鷺卷從吳。積甲聞熊耳，觀鵝入越都。庭槐高臃腫，屋蓋素模胡。騁巧能藏醜，論功解飾枯。巢禽皆白鳳，來獸必騶虞。遼俗休誇豕，燕丹久望烏。袒裘無壯臂，附火念焦臚。歌竹休王滿，餐毛活使蘇。亡羊何可問，別鶴不應孤。靡密同脂網，縈回似舞姝。漸深由片片，取重本銖銖。日月方收照，乾坤不辨隅。雖輕自相壓，更絜亦終渝。饑虎僵幽谷，游龍脫勁鬚。佳人調密蔗，公子擁貂狐。共是空囊客，曾非暖席儒。黄昏特過我，興與灞陵俱。
華省名郎意若西，相如橋柱舊曾題。已將符節爲邦守，不畏關山入馬蹄。千里過秦看素滻，三年還蜀度青泥。里門錦綬何爲樂，外奉嚴君內阿㜷。
仲冬言徂征，曉月在環玦。京水生層冰，梅山見殘雪。縣庭槐已古，堂壁碑未缺。惟吾故交意，贈子以爲別。
寒威無遠近，素色混高低。玉路平何廣，天形浩莫倪。壓階寧辨玉，封谷不須泥。殄厲非乖候，資農必慰黎。大輸中府帛，雜有上公圭。星弁交光衆，珠旒動影迷。淩波妃度洛，銷鼎士烹齊。工鏤罇奇獸，鮮粧印女奚。簾開白羽扇，橋跨半輪霓。走吠生氂犬，姦埋縮殻蠵。力狂墀下馬，聲噤樹頭雞。團綴花爭發，燖庖羜已刲。獵人初逐跡，饑鳥未辭棲。凍酒誰能貰，危樓不厭躋。狐冰疑在耳，貍玉刻成蹄。可席纖腰舞，盈盤素手携。休傳上林雁，曾繫子卿題。願逐周王駿，瑶池勝越溪。
西接都門纔百里，壓城殘雪照牙旗。風煙古是諸侯國，鴈鶩新來僕射陂。餽食且依當日具，鑄刑無改昔人爲。濃薰舊舍青綾被，不越常衙睡足時。
自昔揭陽郡，刺史惟韓侯。韓侯初來時，問吏瀧水頭。到官諭鱷魚，夜失風雨湫。乃知抱正直，異類尚聽謀。潮雖處南粵，禮義無遐陬。勿言古殊今，唯在政教修。適聞豫章士，勇往登犀舟。不畏惡溪惡，疊鼓齊歌謳。遠持天子命，水物當自囚。更尋賢侯跡，書上揭陽樓。
每愛昭亭傍，清灘石可數。兩岸脩竹林，孤城嚴晚鼓。自辨越人言，難廋楚鄉語。郭門春聚船，江賈無多取。
敲冰冰未泮，塞河流玉段。輕舸莫言遲，古城滄海畔。春皋蘭蕙茁，晚井魚蝦亂。時平無羽書，此樂異王粲。
九陌無人行，寒月浄如水。洗然天宇空，玉井東南起。我馬卧我庭，帖帖垂頸耳。霜花滿黑鬣，安欲致千里。我僕寢我廄，相背肖兩已。夜深忽驚魘，呼若中流矢。是時興我懷，顧影行月底。唯影與月光，舉止無猜毀。吾交有裴宋，心意月影比。尋常同語默，肯問世俗子。
猛虎不獨宿，鴛鴦不隻棲。虞舜遊蒼梧，帝子夜向瀟湘啼。時既禪禹妃亦老，老淚洒竹無高低。流根及筍駮紅蘚，此情乃與天地齊。我今齋寢泰壇下，侘傺願嚏朱顔妻。
侵曉度南薰，禁鍾猶可聞。春郊微有霰，上苑稍藏雲。齋館人相望，官橋路已分。寧同鳥烏樂，翔集自成羣。
君謨善書能別書，宣獻家藏天下無。宣獻既歿二子立，漆匣甲乙收盈厨。鍾王真蹟尚可覩，歐褚遺墨非因模。開元大曆名流夥，一一手澤存有餘。行草楷正大小異，點畫勁宛精神殊。坐中鄰幾素近視，最辨纖悉時驚吁。逡巡蔡侯得所得，索研鋪紙纔須臾。一掃一幅太快健，檀溪躍過瘦的顱。觀書已畢復觀畫，數軸江吳種稻圖。稻苗秧秧水拍拍，羣鷺矯翼人荷鋤。陂塍高下石籠密，竹樹參倚荆籬疎。大車立輪轉流急，小犢欺顧稚子驅。令人頻有故鄉念，春事況及蠶桑初。虎頭將軍畫列女，二十餘子拖裙裾。許穆夫人尤窈窕，因誦載馳誠起予。余無書性無田區，美人雖見身老癯。舉頭事事不稱意，不如倒盡君酒壺。
去年昭亭陽，今夜苦風雪。及雪在京城，宵燈亦將滅。石花廣袖輕，梅蕊新粧絜。怱怱競還家，陌上亂車轍。
春雪如蝴蝶，春燈如百花。漫漫飛不已，愁殺千萬家。我今無復夢，擁被讀南華。
鼓聲闐闐衆戲屯，百仞太華臨端門。端門兩廊多結綵，公卿士女爭來奔。接板連簾坐珠翠，簾疎不隔夭妍存。車駕適從馳道入，燈如撒星天向昏。赭衣已御鳳樓上，露臺宣看簇鈿轅。山前絳綃垂霧薄，火龍矯矯紅波翻。金吾不飭六街禁，少年追逐乘大宛。呼庖索醑鬭豐美，東市憧憧西市喧。持錢下數買歌笑，玉杓注飲琉璃盆。落然遺俗監主簿，夜對經史多討論。比諸豪俠乃自苦，明日苜蓿盈盤餐。
鳳皇非鷃匹，騏驥非駑攀。自乏鎔質資，不數爐冶間。合於衆君子，百事無相關。豈期叨稱譽，藉已出瀛寰。昨聞競方駕，下直從道山。酒壺綴肴其，馬銜鏘玉環。上唾屈及賈，下吞崔與班。肯比豪華子，黄金邀舞鬟。遂來集靈宮，乃等逸士閑。養生曾昧術，四體幸無癏。池籞雖可樂，魚鳥鬧於闤。繞壇安石榴，何時拆朱殷。水疑蛟龍潛，雲想鸞鶴還。蕙圃秘且深，苔徑歷已艱。越樵得射鏑，秦洞迷童顔。杳杳頗起羨，區區空服綸。塵心儻一浣，石溜春潺潺。
楊柳未堪折，柔條時倚風。朱輪過灞上，杜宇響褒中。危棧憎春雨，晴林發曉紅。不須言蜀政，當自學文翁。
跨馬獨歸日，春風隨度關。客裘將欲綻，社燕亦同還。洛水源邊邑，秦人隠處山。君家有鳬舄，切莫向雲間。
西洛故人少，世家今亦稀。憐君能及祿，過我苦言歸。游宦長城下，生涯舊國微。使君應借問，出處竟多違。
行色在車馬，西亭新雨過。移家從上黨，佐幕向三河。皂莢林初暗，黄粱酒未和。七賢無復有，舊迹尚應多。
江南硯工巧無比，深洞鎸斲黑蛟尾。當心隠隠骨節圓，暗淡又若帖寒朏。樣傳孔子留廟堂，用稱右軍書棐几。皇皇御史從東來，役徒四萬如屯螘。春風擺撼桃杏醉，野亭置酒話亹亹。是時復有蔡中郎，筆法縱橫字瑰瑋。入門下馬索紙書，虬騰虎攫驚神鬼。主人得書不惜硯，贈予覓句題花卉。醉携惟恐失手墜，包以弋綈藏以篚。明朝聊記一時事，馳騁文章誠不韙。
蜀鞭雖紫多輕脆，最重商山節眼完。挂在蒼崖飽風雪，蘚花如漆試求看。
大梁城西隅，競傳師商廟。二墳在其傍，枯棘誰往弔。予嘗發夢寐，事已驗曩少。時逾二十春，偶過非素料。江韓寔並駕，寂默苦同調。下馬共羅拜，驚愚真可笑。致恭古賢人，且異媚近要。在昔魏公子，夷門尊隠燿。終知養松筠，曾不類蒿藋。我輩頗識公，虛名何所釣。
四序豈常停，寒革春寖和。始愛衣裘輕，相與車馬過。車馬不畏遠，風埃不畏多。到門門有槐，槐上時鳥歌。時鳥歌猶澀，主人當謂何。南開石榴軒，中置飲酒蠃。食桉施黄金，饌炙厭白鵝。漢糟槎頭美，吳羹成咄呵。既醉或放言，抉莊引駘它。縱論或好辨，排墨同孟軻。日將薄虞淵，執策交相摩。欲去舉大白，酌我苦大苛。
昨日會飲我後至，誰欲比我爲王戎。笑知卿輩意易敗，起誚便與俗物同。似過黄公酒壚下，嵇阮不見脩竹中。杳爾山河隔千里，此心正有古人風。
西出虎牢關，南瞻園廟戟。漢殿拜衣冠，魏臺嚴帳帟。春風石闕冷，曉氣田塗白。早晚下朱陵，先過洛陽陌。
當時交友都無幾，欲問懽娛亦異今。花接上林新木變，水分清洛舊池深。嵯峨嵩色雲常在，窈窕宮牆草又侵。脩竹千竿白家寺，昔年題處可能尋。
朝離泌水上，夕去野亭賒。走馬日銜樹，度河風卷沙。關雲來雨脚，陂岸長蒲芽。共被方爲樂，軍中莫摻撾。
隴草陳根發，山櫻宿霧蒸。將過周故宅，先下漢諸陵。栢道春經雨，官溝暗溜冰。蒓羹休定價，羊酪易爲勝。
春風入邊磧，二月沙草生。胡馬自偷牧，漢農寧廢耕。薄田刈晚穀，又餉防秋兵。縣版固當重，調輕無與程。
春風約柳一片西，欲託鳥翼傳音稽。昨朝偶向東城去，草草又逢驄馬蹄。長髯御史威正峭，沙堤來坐氣吐霓。我乘小駟雖甚瘦，喜見驂馭猶解嘶。適聞南都接大尹，笑我出處今何迷。恥趨捷徑身已老，懲羹何用頻吹齏。蛟龍失水等蚯蚓，鱗角雖有辱在泥。困居廢井誰引手，豈得更望青雲梯。筆鋒勁發若强弩，餘力曾徹七重犀。倦禽雄雌不飽腹，日暮徒念還巢棲。大椿朝菌各有盡，此物何怪莊叟齊。誠知豪俠自快樂，東郊南陌競鬭雞。胸中有道無廣狹，包括宇宙在一稊。何時與公去穎尾，湖水漫漫如玻瓈。世間會合固不易，況乃仕宦多相睽。正似郵亭戀行者，未到止息空歌驪。我貧尚不給朝夕，焉得負郭置稻畦。筋骸幸且稍輕健，山水縱好無路躋。儻公他時買田宅，願以藜杖從招携。吾兒詩書不足教，亦以助力於耕犂。
春風騁巧如翦刀，先裁楊柳後杏桃。圓尖作瓣得疏密，顔色又染燕脂牢。黄鸝未鳴鳩欲雨，深園靜墅聲嗷嗷。役徒開汴前日放，亦將决水歸河槽。都人傾望若焦渴，寒食已近溝已淘。何當黄流與雨至，雨深一尺水一篙。都水御史亦即喜，日夜順疾回輕舠。頻年吳楚歲苦旱，一稔未足生脂膏。吾願取之勿求羨，窮鳥困獸易遯逃。我今出城勤送子，沽酒不惜典弊袍。數途必向睢陽去，太傅大尹皆英豪。試乞二公評我說，萬分豈不益一毛。國給民蘇自有暇，東園乃可資遊遨。
桐花欲開時，羣噣爭哺兒。但求黄口飫，焉問丹穴饑。常山有四鳥，將飛昔已悲。中間忽殞逝，豈得安其枝。一飲必屢顧，每啄必遲遲。今朝竟矯翼，去向江之湄。銜芹不自食，欲遺孤與雌。此義實已重，莫爲梟所嗤。世俗多嫌忌，我胡爲此詩。此詩美孝悌，持贈杜挺之。
昔在少年時，辛勤事諸父。諸父爲桃州，物宜皆可數。事君勤職貢，采茗先穀雨。劭農井田桑，科薅重鋤斧。城西大靈祠，措意初似禹。將通吳境河，身自同豕伍。期婦來餉時，壇上必鳴鼓。一爲烏所誤，愧恨去不覩。至今存遺堤，五丈立堅土。正如開轘轅，黄熊慙啟姥。功利欲及民，血食宜簋簠。祠後有高山，山頭多棟宇。此實諸父爲，禾麻可就俯。歲登有樂事，或亦作歌舞。賦詩當清明，解禊思洛浦。其言在黑石，往往被樂府。于今三十年，追想漸成古。公將乘朱輪，去問民疾苦。治術自有具，薄言無所補。缺將陳迹書，又且劇莽鹵。
將去洛南宰，日聞庭下松。亂山歸四隠，舊墅隔三峯。狹谷車能入，春林雨易逢。地多椒與漆，貨必厚於農。
括蒼黄石屏，樹如濃墨寫。根深稱條葉，生意絕蕭灑。或聞造物手，立異先真假。指是龜溲摹，能同自然者。天下莫復言，物亦逢知寡。
名畫不復生，古魂埋地底。技能無所發，騁巧嶄巖裏。纖纖掃蒼林，坡岸分迤邐。近可筆髮窺，遠若風霾起。遂令衆畫師，一點不可毀。我今會石家，飲酒酒復美。雖不見綠珠，見此差可喜。愁逢暴謔人，漬墨書不已。
雙睛射空眼角聳，筋爪入節韝絛垂。翅排霜刀毛綴甲，雪色愁突秋雲披。當時始得不知價，朝發海東夕九嶷。世爲奇俊玩不足，奪質移神歸畫師。而今推尚深堂上，燕雀屏絕寧來窺。畫師黄荃出西蜀，成都范君能具知。范云荃筆不取次，自養鷹鸇觀所宜。毰毛植立各有態，剜奇剔怪乃肯爲。尋常飼鷹多捕鼠，捕鼠往往驅其兒。其兒長大好飛走，其孫賣鼠迭又衰。范君語此亦有味，欲戒近習無他移。
往在河南佐王宰，王收書畫盈數車。我於是時多所閱，如今過目無遯差。石君屏上懷素筆，盤屈瘦梗相交加。蒼虬入雲不收尾，卷起海水秋魚蝦。毫乾絹竭力未盡，山鬼突鬚垂髿髿。牽纏回環斷不斷，秋風枯蔓連蔕瓜。縱橫得意自奔放，體法豈計直與斜。客有臨書在屏側，豪强奪騎白鼻騧。超塵絕跡莫見影，競愛此家忘彼家。賞新匿舊世情好，射殺逢蒙亦可嗟。
誰謂虎可縛，縛之自有術。孫生畫此繫在石，拏繩人立尾垂屈。墜身怒力欲脫時，顧眄生獰神氣出。江南包氏爲最精，毛質雖真猛難匹。蜀人不敢道知微，知微名重非今日。
荆州太守隨車雨，昨夜雲從峴首生。候吏莫辭弓箙重，春泥初著馬蹄輕。朝穿錦石江灘潤，暮入煙堤竹屋鳴。却嘆當年杜元凱，沉碑空愛異時名。
爲妹不傍貴，爲婦不慢貧。爲母不縱情，三德今播人。胡翁與著錄，蘇倩爲書珉。比諸孟氏賢，義已同擇鄰。
賭却華亭鶴，圍棋未肯還。方爲剖符守，又近爛柯山。魚稻荆楊下，風煙楚越間。小君能賦詠，應得助餘閑。
去年同渡江，江上風雷惡。與君相後先，夜向蘆洲泊。君今作邑太行陽，八月黄河雁初落。漢家借寇吏正閑，到喜秋城罷嚴柝。
東周尊夾輔，西漢重行春。風化本從召，河山來自秦。選良出舊詔，出守必名臣。導從馳千騎，朱丹照兩輪。宴杯深畏卯，湖水浄連申。重見甘棠詠，爭傳樂府新。
一夜北山雲，吹作南湖雨。南湖迎使君，荷聲競笳鼓。頻年吳境旱，吳儂相聚語。今日見賢侯，魚蝦亦跳舞。
隠侯沒來久，八詠無繼作。星宿少光芒，虹霓挂樓角。邇來數百年，才彥森臺閣。君平請是行，有意在巖壑。手持能賦筆，勢似强弩彍。會待東南風，芬然傳蕙若。
曩者初見君，同來許昌幕。今雖俱服除，獨得王粲樂。山東寇盜息，沛上風物博。主人況豪英，罇俎不落莫。行行無久留，歸向騏驎閣。
拍岸千尋水，陪京第一州。艷光落日改，明月與人留。細浪差差蹙，深灣曲曲幽。跳鱗無限樂，春蔓不勝柔。晚下蛙爲吹，閑來葉作舟。亂禽喧後塢，急雨過西疇。負笱漁郎去，將雛燕子秋。跨橋尋島入，疏竇出城流。密樹能藏馬，晴沙自立鷗。緣何探景備，平昔從公遊。
忽思湖上趣，水闊似南州。地接過從易，人閑取次留。絮輕遞吹卷，蒲嫩匝堤幽。落果知禽入，行莎覺履柔。蓮爲游女曲，藤繫野人舟。晚筍長過篠，春秧綠滿疇。賞心曾卜晝，望岫最宜秋。款款穿叢蝶，涓涓敗堰流。風埃無入座，笳鼓或驚鷗。下客林泉性，時能夢寐遊。
誰縫冰紈十二幅，畫出胡馬一百蹄。胡人縱獵走且射，野牛駭怒頭角低。黄驄鐵騮白的顙，散作五花毛不齊。彎弓未發箭在手，二十五匹俱爭西。往聞胡瓌能畫馬，陰山七騎皆戎奚。或牽或立或仰視，閑暇意思如鳴嘶。風吹裘带旗脚展，沙草一向寒凄迷。鳳缾挈酒鞍挂獲，氊廬毳帳半隠堤。君之二圖誠亦好，若比瓌筆猶雲泥。
聞從壠坻去，壠坻多羌兵。明月共臨峽，風泉如哀箏。志士莫憶家，將軍亦儒生。
汴中春絮亂，淮上鮆魚時。順水疾奔馬，出都猶脫羈。拜親將已近，食膾不言遲。到日問茶事，徧山開幾旗。
初爲委吏承命書，是夜旱雨深一尺。乃知窮困同草萊，隔歲焦枯有時滌。向聞乖龍池底藏，驅逐肯行須霹靂。今無雷電已滂然，好在三公莫憂責。
身在大梁塵土中，心思隠靜雲山裏。忽聞乘柸江上歸，月下碧雞啼不已。
苑路如繩直，郊亭一雨過。淺沙車轍穩，晴樹晝陰多。牧馬方鳴澤，芸瓜已滿坡。今聞從事去，試聽壤人歌。
有馬齒加疲且劣，欲求中駟問將軍。爲言身老趨朝熟，只要馴良不撓羣。
儒將一臨塞，虜塵無犯邊。卷旗瞻漢地，收馬入胡天。練卒朝營鼓，鳴箏夜峽泉。遥知玉關路，烽火不須傳。
聞君夢慈親，手把青玉佩。循環念歸期，月已九弦晦。既寤心悁悁，面垢不暇頮。屈指必春還，忽焉朱火代。夢兆且差池，决去河可能。昨來理恩典，佐州令近塞。雁門適有乏，求往苦言礙。曰惟都督雄，豈付小邦倅。乃知仕宦難，分寸肯少貸。遂乞回洛陽，拜省慰憂愛。除補不應欺，聖時公道在。幸存舊郭園，重種滿畦菜。上爲北堂歡，間與良士對。此實賢者爲，贈行因以載。
門榮世美高天下，身退心閑住洛陽。畫鶴能同薛少保，愛書還比蔡中郎。花陰小酌呼鄰父，月下清吟掃石床。不問從來生計薄，題籤盈閣是家藏。
細雨梅初熟，輕寒麥已秋。路危趨劍道，夢穩過刀州。秦栗非吳食，巴粳類越疇。當壚無復舊，試似長卿求。
劉累死，龍不馴。世間士，不識真。有真物，實去人。或在山，亦隠鱗。或多孫，出水濱。奮雷轟轟萬里春，厚土坼裂窮蟄振。牙甲戢戢不可數，剗掘誰怕天公嗔。煑之桉酒美如玉，甘脆入齒饞流津。荆吳易得梁宋少，二年不食思無因。豈意今朝忽有遺，不忍獨饗呼吾鄰。
燕馬易畫，吳牛難圖。馬骨隠細牛骨麤，馬毛厚密牛毛疎。麤疎必辨別，細密多模胡。乃知戴嵩筆，能出韓幹徒。幹馬精神在韁勒，嵩牛怒鬭無牽拘。昨日何家觀小軸，絹雖破爛色不渝。二頭相觴角競掎，前脚如跪後脚舒。尾株榻直脊膂蹙，筋力寫盡蹄腕殊。一勝一敗又苦似，勝者很逐敗者趨。卷窮赤印置小字，置字乃是陶尚書。尚書國初人，愛畫收幾厨。買時不惜金與帛，帛載牛車錢載馿。後世兒孫不能保，賣人窮市無須臾。凡目矜新不重故，千錢酬直皆笑愚。四牛遂爲何氏有，裝背入眼天下無。坐中吾儕趣已異，又喜玄女傳兵符。此本實稱閻令畫，下筆簡細容顔姝。三人鬼狀一牛首，八女二十美丈夫。黄帝中間蔭葩蓋，霞扇錯玳旌擁朱。冠服難知歲月遠，但見儀衛森清都。復觀鹿臺獨夫受，妲己不笑何由娛。酒池肉林騎行炙，剖心斮脛堪悲吁。數幅吳王宴西子，綵舟張樂當姑蘇。宮娥數百簇高下，鬒髻一一紅芙蕖。黛峯細浪得平遠，前對洞庭傍太湖。商紂夫差可垂誡，歷世傳翫參盤盂。雕鷹草木不足記，特詠此事心何如。
人言少保持家謹，載見西京萬石君。子舍今歸浣裙切，里門重戒下車勤。田園一一能爲計，僮僕訢訢亦有聞。我負洛陽山水久，試因行色寄嵩雲。
朱旗畫舸一百尺，五月長江水拍天。穩去先應望廬岳，暫來誰復見龍泉。閣經吏部重爲記，山識吳王舊鑄錢。往迹可尋軍事少，賸書遺逸附青編。
天官乘車建朱旗，赤旛前亞風卷披。二龍緩駕蒼髯垂，印箱傍挈文籍隨。雙驂推軛如畏遲，行從冠服多威儀。水官自有真龍騎，兩佐並跨鯨尾螭。步趨羣吏怪眼眉，雲生海面無端涯。雷部處上相與期，人身獸爪負鼓馳。後有同類挾且搥，次執電鏡風囊吹。青蛇有角魚足鬐，上下引導神所施。地官既失不可知，此畫傳是閻令爲。設色鮮潤筆法奇，絹理膩滑雞子皮。吳生龍王多裂隳，八軸展玩忘晨炊。李成山水曉景移，黄荃花竹雀擁枝。韓幹馬本模搭時，神駿都失存毫氂。日高腹枵眼眥眵，邂逅獲見何言疲。厚謝主翁意不衰，他日飽目看無遺。
大梁美酒斗千錢，欲飲常被饑窘煎。經時一滴不入口，漱齒費盡華池泉。昨日靈昌兵吏至，跪壺曾不候報箋。赤泥坼封傾瓦盎，母妻共嘗婢流涎。鄰家莆萄未結子，引蔓垂過高牆巔。當街賣杏已黄熟，獨堆百顆充盤筵。老年牙疎不喜肉，况乃下箸無腥羶。空腸易醉忽酩酊，倒頭夢到上帝前。賜臣蒼龍跨入月，不意正值姮娥眠。無人采顧傍玉兔，便取作腊下九天。拔毛爲筆筆如椽，狂吟一掃一百篇。其間長句寄東郡，東郡太守終始賢。切莫汲竭滑公井，留釀此醑時我傳。
張鐃疊吹洞庭外，緣虎带刀蠻帥迎。且諭漢家綏撫厚，莫言湘守事權輕。木奴洲近霜包熟，斑竹林昏野鳥鳴。賈誼宅邊寒井在，暫留千騎漱餘清。
昔時見子宛丘下，丞相待子知子賢。子於文字實贍博，海客謾估珠盈船。欲賣明月一寸魄，雖豪未肯售以錢。通都大邑忽辨寶，直取不犯驪龍涎。遂作照乘物，矜夸魏人前。從茲十二車，光彩生從先。
拜官江上客，乘馬不乘船。獨畏蛟龍浪，將歸風雨天。葛花侵野徑，源水入腴田。君住巴丘下，西山道路連。
老圃奪天時，馬通爲煦嫗。四月彼種瓜，五月此賣瓠。陽陂與糞壤，功力且異趣。瓜遲瓠何早，豈不同雨露。速利乃在人，爭先無晚暮。
垤蟻不應雨，鳴鳶不生風。鬰氣若甑炊，初陽如火紅。裸膚汗交流，腯體膏將鎔。龍頭費挹酌，犢鼻强遮蒙。常畏俗物來，去避青蓮宮。廣堂鋪琉璃，高簷蔭梧桐。廊壁畫地獄，獄具鑊鋸舂。鐵城何焰焰，鐵床亦彤彤。誰知炮烙死活間，傳自西域黄面翁。正類人世苦此熱，聲利役使亡西東。京師貴賃幾椽舍，窮煎相似聒欲聾。屋頭朝爨作飲食，枕底夕艾驅蚊蟲。宜爾近巷江夫子，賦詩特壓塵土中。
鹿車幾兩馬幾匹，軫建朱幡騎彀弓。雨過短亭雲斷續，鶑啼高柳路西東。呂梁水注千尋險，大澤龍歸萬古空。莫問前朝張僕射，毬場細草綠蒙蒙。
青袍會稽掾，采服湘江行。水館魚方美，犀舟枕自清。鷓鴣啼欲雨，螮蝀見還晴。風土雖卑溼，醇醪可養生。
平生交友淚，又哭寢門前。魯叟不言命，楚人空問天。月沉滄海底，星隕太微邊。莫恨終埋沒，文章自可傳。
使虜嘗專對，江湖謫幾年。始看還近侍，遽此隔重泉。沃酒酒空滿，託詞詞謾傳。視予猶手足，莫怪獨潸然。
算數曾無據，仁人亦莫聞。很愚多至老，蘭桂苦先焚。不竟千秋恨，還如萬里分。臨風一號慟，易散日邊雲。
昨時賓晏地，今見繐緯遮。棲室那因鵩，從杯不爲蛇。曾無越人術，意起漢臣嗟。明日東城陌，悲凉後部笳。
曉陌行車過，交相歎且驚。荀龍聞一蛻，穆駿失全鳴。不復中書直，空餘左史成。緒言猶在耳，尚想見平生。
文章與功業，有志不能成。嘗以隮高位，終然屈大名。遺風猶可見，逝水更無情。歸卜青烏壠，韓城苦霧平。
京洛同逃酒，單袍跨馬歸。明朝各相笑，此分不爲稀。公既參鑪冶，予將事蕨薇。悲哀無以報，有涕向風揮。
一出屢更郡，人皆望酒壺。俗情難可學，奏記向來無。貧賤常甘分，崇高不解諛。雖然門館隔，泣與衆人俱。
夫人有賢子，往歲謫夷陵。欲使無愁鬰，怡然見寢興。外詞陽磊磊，內畏實兢兢。隮壽復終貴，共爲時所稱。
當時丈人歿，雖少守孤兒。以及成名譽，何嘗厭藿藜。暮年終饗福，陰騭不應欺。莫使碧江上，獨傳陶母碑。
江南飛鼠拔長尾，勁健頗勝中山毫。其間又有蒼鼠鬚，入用不數南雞毛。二物緩急豈常獲，捕刺徒爾操蠻刀。舊藏已贈蔡夫子，報君松管何蕭騷。
大梁車馬地，塵土飛百尺。賢愚走其間，朝暮不見迹。北望天波門，垣垣宗室宅。宗室令王孫，愛書輕玉帛。華宇何深沈，但聞列圖籍。曲房有窈窕，空自事眉額。體胖生粹和，安在處巖石。古來爲善樂，豈以歌鐘適。
文章如塗金，光彩發美器。所宜玉石間，模寫傳千祀。堅堅孝子心，森森柏庭閟。豈與石麒麟，原傍鬭蒼翠。
青松抽幹龍鱗細，秋兔束毫雞距尖。楊子擬經聊以贈，蜀麻江楮報何嫌。
南方赤蟻大若象，潛荒穴洞人莫逢。天公合雨不决雨，從橫亂出將自封。侵疆凌壤壞城市，戰鬭億倍南柯雄。嘗聞穿山食此物，此物既大非常凶。張舌流涎莫可餌，枉啄不怕長戈舂。今令智者以智取，即見蚳醢傳太宮。因而使知禍福理，天子下令雲從龍。
子魚一尾不曾有，又諾毘陵蒼鼠毫。細粒吳粳誰下咽，尖頭越管底能操。
莫問褒中道路難，襄陽直上幾重灘。蒼煙古柏漢高廟，落日荒茅韓信壇。出水槎頭一絲挂，穿虹雨脚兩橋殘。土風大抵如南國，期會先時俗自安。
昔向南陽憶洛陽，秋橙初熟半林黄。車過白水沙痕闊，鴈落鉗盧稻穟長。廢壘漢碑金刻字，古原秦冢石爲羊。太平羽檄何曾有，賓主相歡菊薦觴。
天池鯽魚長一尺，鱗光鬣動楊枝磔。西城隠吏江東客，晝日馳來奪炎赫。冷氣射屋汗收額，便教斫膾傾大白。我所共樂仲與伯，羨君赴約笑啞啞。持扇已見飛鸞翮，欲往從之雲霧隔。
丞相初得君，有志重儒術。乃言天下士，徒此占清秩。遂懲衒鬻人，忝冒十八七。進君天祿閣，比衆爲第一。又薦王張韓，恬可與君匹。吾儕宜慙羞，空自預朝韠。欲歸無田園，强住枉歲日。值君乘高軒，西望函谷出。當時迎長卿，書史傳未悉。車馳及襁負，千萬今可詰。老農喜君來，田租不妄率。織婦喜君來，縑機當俟畢。府胥喜君來，督責去暴抶。疾苦無不求，前人唯法律。晝錦榮既浮，康民美方溢。真爲丈夫志，豈是名過實。
飲餘晨露吸餘風，噪遍高枝爲俗聾。欲比伯夷清已甚，不餐周粟腹常空。
急雨射瓦瓦欲裂，猛吹驅熱熱斗歇。西北日脚雲猶遮，東南樹頭虹未滅。燕子健翅翩翩時，蜻蜓困立塘蒲折。
天子歲嘗龍焙茶，茶官催摘雨前牙。團香已入中都府，鬭品爭傳太傅家。小石冷泉留早味，紫泥新品泛春華。吳中內史才多少，從此蒓羹不足誇。
唯是圃人巧，非關元化偏。折條違物理，遷豔得花權。美女嫁寒壻，醜株生極妍。世間多妄合，吾不謂之然。
混混拍堤瓜蔓水，軒軒銜尾挂檣船。使君東下只朝夕，父老走迎無後先。古堞秋耕拾銅鏃，長淮瀑雨入壕蓮。鳴猿舞鶴仍持去，不憶承明夜直眠。
大梁國南門，馹騎方騰趨。波波一何急，蠻寇圍番禺。番禺本無備，前頼魏大夫。大夫築子城，今得守以須。兵雖不滿萬，閉壁堪指呼。老幼轉木石，壯健操矛弧。廩庫得以完，日月不易圖。城中舊無井，魏鑿安轆轤。魏由飛語去，不使立外郛。古稱時有待，淺薄皆謂紆。曲突與爛額，看取報功殊。
霜前江水磨碧銅，岸背菱葉翹赤蟲。吳郎鬢絲生幾縷，不羞月上扶桑東。羞見清波照人影，去時黑髮吹春風。五年歸來婦應喜，從此不問西飛鴻。
黄金畫車屋，韋絮緣車輪。牽以五采絲，藉以刺繡茵。出入長信宮，晝夜將誰親。所親美且少，玉頰丹砂脣。殷羅縫輕襦，明珠攢緇巾。半醉卧車中，侍婢躡行塵。憶昔廣明亭，將軍愛憐頻。便房不使殉，易寵在茲辰。嗣侯喜驅逐，平樂多從賓。青絲穿五銖，累室貯百珍。歡與子都異，矯與子都均。用財糞土擲，吐氣日月踆。天地可齊久，禍患豈有因。秋風茂陵下，蒼蘚上騏驎。
白日落我前，明月隨我後。流光如有情，徘徊上高柳。高柳對寢亭，風影亂疎牖。我馬卧其傍，我僕倦搘肘。寂寂重門扃，獨念家中婦。乳下兩小兒，夜夜啼向母。問爺若箇邊，天性已見厚。不嗟羈枕孤，不愧棲禽偶。內有子相憶，外有月相守。何似長征人，沙塵聽刁斗。
蝟毛蒼蒼磔不死，銅盤矗矗釘頭生。吳雞鬭敗絳幘碎，海蚌抉出真珠明。磨沙漉水莩殻滑，斫桂煮釜風波聲。齒如編貝嚼明月，曼倩不復饑腸鳴。莫論一斛貴與賤，堂上狼藉無由行。
庭中碧石盎，上結三重山。飛光入酒盃，舞翠生髻鬟。竹林眠黄麞，莎徑欠白鷴。主人無倦情，窗戶不須關。
河隍多宿兵，兵食固所須。幸時不戰鬭，畜養安可無。古興十萬師，七十萬家輟耕鋤。今來歲調餉，且與往昔殊。不使民轉輓，但使民歸租。急緩實塞下，商賈以利趨。關西河東亦如此，軍食雖足民實虛。公乎抱長才，當有所畫謨。應不貸內府，重錦象牙明月珠。邊城預自足，寧待臨事諭。莫令漢庭臣，獨言桑大夫。
秋池對門蓮子枯，野壁剝月蝸涎塗。庭中兩株石楠樹，上有山鳥長相呼。當時聯巢接飛者，一落梁宋一海隅。扶桑日枝幾千尺，光彩不獨生陽烏。
從來戎馬地，饗士日椎牛。介胄奉儒服，詩書參將謀。隴雲連塞起，渭水入關流。豈似瀛洲下，窮年事校讎。
蒼壁束江流，孤軍水上頭。蛟龍驚鼓角，雲霧裛衣裘。午市巴姑集，危灘楚客愁。使君才筆健，當似白忠州。
陳王苑裏望空虛，吳客風前憶具區。橫閣漸看河影轉，繞枝還見鵲驚無。蟲催織婦機成素，露逼鮫人淚作珠。才比陶潛無用處，紗巾時任酒霑濡。
鬢絲不是吳蠶吐，未到吳中已成縷。清腸無蠒自能生，窮愁便織連今古。論兵說劍三十秋，乃知功名難强取。往往橫遭年少輕，好在驅車海邊去。海邊郡民迎太守，黍作壺漿牛作脯。剩持鹽豉煮紫蒓，卵色椀寬光欲舞。試尋陸機舊時迹，畫舟烏榜穿平浦。秋草宅荒聞杜鵑，應暫徘徊解腰組。
日月晝夜明，中匿暗靄物。前世有奇疾，五日瞑未歿。大夫家臣懼，鵲來視之脈不汨。嘗聞秦繆公，奄奄往帝所，甚樂豈蒼卒。及乎七日寤，事與此無咈。果然踰二日，覺語汝忽忽。從帝游鈞天，天樂聲颺動心骨。有熊欲援我，我時不敢咄。帝命我射之，熊死羆來突。又射又死羆，帝喜笑嗢嗢。二笥皆有副，拜賜未及發。見兒在帝側，帝屬翟犬一。曰俟子壯與，雖得都未悉。復思古虞舜，勳德如白日。將以其胄女，而爲七世匹。是時董安于，受言藏既密。遂陳鵲所云，錫田嘉彼術。他日駕四牡，桓桓兵衛出。矯立道上人，不避從者叱。願言謁主君，見子光隘溢。請君去左右，且聞君始疾。臣實在帝傍，頗有良可詰。詰見我何爲，見君射熊羆，命中皆不失。是且曷謂然，晉難其可述。賜笥與屬犬，解講見終必。問姓欲以官，欻怳不見質。姑布子卿能相人，翟婢賤兒真將帥。馳上常山得寶符，主君自此知無卹。北登夏屋邀大王，銅枓厨人擊王卒。夫子姊呼天，摩笄自殺向山窟。今傳所死山，摩笄名不沒。其後竹書留兩節，丹砂寫素智氏滅。嗚呼人事非偶然，滿飲琉璃耳方熱。
飄風西北至，樹苦萬繂牽。君家三古檜，繁根龍蛇纏。其固謂不拔，朱欄擁青塼。今同秀林木，摧倒誰復憐。安得百力士，扶持尚可全。慎勿伐作薪，豈無庭燎然。
主人勸客飲，勸客無夭妍。欲出古時物，先請射以年。我料孔子履，久化武庫煙。固知陶氏梭，飛朱風雨天。世無軒轅鏡，百怪爭後先。復聞豐城劍，已入平津淵。聊讎二百載，儻有書畫傳。嗢呼纔十一，便可傾觥船。探懷發二寶，太公新室錢。獨行齊大刀，鎌形末環連。文存半辨齊，背有模法圓。次觀金錯刀，一刀平五千。精銅不蠹蝕，肉好鉤婉全。爲君舉酒盡，跨馬月娟娟。
舊友尹師魯，嘗作送子文。文存人已歿，行復我何云。平時爲郡尉，遐方宜撫軍。定過楊雄宅，野鶴自成羣。
陶潛九月九，無酒望白衣。何言先一日，雙榼忽我歸。借問遺酒誰，天宗分日暉。明當酌大斗，黄菊羔醅肥。李賀諸王孫，作詩字欲飛。聞多錦囊句，將報慙才微。
山頭孤石望來久，天外行人今獨歸。藥囊自有留生術，不管淮南木葉飛。
九月秋風急，三川苦霧迷。卜邙新隧啟，度鞏短簫齊。寶劍知終合，靈蟾已隕西。松門來會葬，車馬幾千蹄。
板輿曾至鄭，靈輤此歸周。行哭人增慕，凝茄月正秋。九原開祔穴，故土覆新丘。歲晏寒松下，茅苫孝子留。
吳會未探穴，廣陵先看潮。橫江百馬怒，卷海萬鼙囂。舟楫凌湍發，魚龍接浪跳。薄言增勇氣，少當舉山瓢。
黄銅弩牙金錯花，銀闌線齒如排沙。上立準度可省括，箭溝三道前直窊。其度四寸寸五刻，鋈光歷歷無纖差。蔡侯出此問誰得，往年客遺來瑯琊。瑯琊築城穿厚壤，既獲磨洗爭傳誇。莫知歲月孰製作，精妙近世應難加。發機高下在分刻，今人妄射功仍賒。願侯擬之起新法，勿使邊兵死似麻。
華省切星斗，沉沉嚴燕房。秋風茂陵孫，種菊爛生光。天晴蝴蝶飛，上下舞雙黄。劉郎才筆豪，移榻吟在傍。日晚吏已散，殘景上粉牆。有酒無飲伴，掇英襟裾香。還思陶淵明，棄官歸柴桑。東籬獨此物，盈把恨無觴。頼有白衣來，好事遺壺漿。適意各一時，豈乏同舍郎。
秋鴻聲澀秋絃苦，塗金博山煙夜吐。寂歷虛堂燈暈生，誰人共聽西窗雨。
仙人采玉驅雄龍，列山剖璞青腔空。因邃爲堂曲爲室，石乳溜壁光玲瓏。僊歸龍去草樹長，蔽翳不復人蹤通。指疆買墅下峯下，洗斸務欲險怪窮。蛇鱗鹿跡尚莫到，安問樵老諸牛童。古今未得君獨得，萬景付與由天公。何當歸來斂頭角，任從寶氣生白虹。陰溪淺水菖蒲綠，下有蝦蟆雙眼紅。及時佐酒斫兩股，勿使更入明月中。
大盤小盤堆明珠，海估眩目迷精麤。斗量入貢由掇拾，未必一一疵纇無。不貢亦自有光價，此等固知魚目殊。許生懷文頗所似，暫抑安用頻增吁。倚門老母應日望，霜前稻熟舂紅稃。歸來爛炊多釀酒，洗蕩幽憤傾盆盂。九卿有命不愁晚，朱邑當年是嗇夫。
蒺藜已枯天馬歸，嫩蠟籠黄霜冒榦。不比江南楂柚酸，橐駝載與吳人看。
淘青研朱畫屋梁，黄漆柏障連曲房。日暉月色不須照，了了自可窺毫芒。夕陰花斂似欲病，飛鳥不驚烏帽郎。深山窮谷謾幽僻，喜得吳儂是藥囊。
赤萍纔落鄧林外，青銅半磨傍露明。飛光斜入了不隔，坐卧一榻琉璃平。西方古胡黄金質，貝葉傳寫烏行橫。謂曉此教居此軒，滿壁圖畫遥峯生。
蒼蒼開幽林，峯嶺日相對。雲歸垂衣纓，泉落響環珮。仕宦雖有負，耳目得以貸。俯仰宇宙中，晏然維進退。
三江卑溼地，北客宦游稀。霧氣多成雨，雲蒸易損衣。白醪燒甕美，黄雀下田肥。未辨殊方語，山歌半是非。
蜀州海棠勝兩川，使君欲賞意已猛。春露洗開千萬株，燕脂點素攢細梗。朝看不足暮秉燭，何暇更尋桃與杏。青泥劍棧將度時，跨馬莫辭霜氣冷。
朝從雪竇請，暮卷雲衲輕。莫問居士病，自從他方行。吳霜點髭根，海烏隨衆迎。安隠彼道場，萬事都忘情。
霜落水未落，令君將度河。農耕休叱耒，女織罷鳴梭。赤幘驅亭長，丹砂挈印窠。無慙浚儀政，才比陸雲多。
太守登車時，我病不能出。遥期玩海棠，度險馬屢叱。唯畏行邁遲，惡欲及春日。何爲愛此花，曾非桃杏匹。生紅濃復淺，瘦蔕脩且密。湖傍幾十樹，雕盤擁新漆。酒傾瑠璃盆，月上歡未畢。縣官同遠宦，簿領無督詰。刻意詠芳菲，追補李杜失。
曾非雀與鼠，何彼大倉爲。狐裘破不溫，黄狗補其皮。霜花逐落月，綴在枯槁枝。予年過五十，瘦寢冰生肌。
昔聞廉叔度，能使民多褲。多褲非或貪，持新不忘故。嗟嗟亦王官，奚自門閥汙。中府中紋綾，袖之呼馬去。左右即其私，邀索乃就捕。三公出死狗，訓導能有素。今同竊鈇者，見爾皆此趣。
已哉胡夫人，其壽七十餘。其子哀母死，一夕髭皓如。髭白髮亦白，長號守茅廬。扶棺埋吳雲，來會傾市墟。誰復向寒月，卧冰求鯉魚。
金山寺僧作鹹豉，南徐別乘馬不肥。大梁貴人與年少，紅泥罌盎鳥歸飛。我今老病寡肉食，廣文先生分遺微。
綠橘似甘來太學，大梨如水出咸陽。莫將多少爲輕重，試擘霜包幾瓣香。
長堤凍柳不堪折，窮臘使君單騎行。蘇合輕裘霜莫犯，銅牙大弩吏先迎。山旁楚賈連檣泊，水上禹書寒磬清。試向郡樓東北望，煙波千里月臨城。
海神不朝雪不作，大梁塵土蔽天高。道傍牛喘復誰問，佛寺吹螺空唱嚎。相公跪香恬且佚，陛下減膳心焦勞。因君試墨偶有激，勇辭壯筆揮長刀。予無奈何亦思飲，飲竭甖甕從餔糟。
三日朔風吹暗沙，蛟龍卷起噴成花。花飛萬里奪曉月，白石爛堆愁女媧。大明廣庭踏朝駕，雉尾不掃黏宮靴。宮中才人承聖顔，捧觴稱壽呼南山。三公免責百姓喜，斗酒十千誰復慳。
西河風俗厚，尚翅古所聞。子夏有遺廟，干木有遺墳。太守下車日，當先此二君。不必汾水上，秋風看雁羣。
隄上殘風雪，橋邊盛酒樓。據鞍衰意盡，倚檻艷歌留。海月開金鑑，河冰卧玉虬。當年洛陽醉，偏憶董糟丘。
驊駒西行四千里，直度經橋百尋水。石上菖蒲未見花，蒙頂茶牙初似觜。采時應憶故園春，故園開焙亦思人。其間杜鵑不中聽，掩耳聊看錦雉馴。青崖鞭垂瘦蛇尾，仙人掐節隨鱗起。斫取他年跨馬歸，劍棧秦山多折箠。
只見吳牛事水田，只見黄犂負車軛。今牽大車同一羣，又與騾馿走長陌。卬頭闊步塵蒙蒙，不似緩耕泥洦洦。一一夜眠頭向南，越鳥心腸誰辨白。
雪游如梨園，風撼梨花落。驊騮驤首時，杳杳聞天樂。樓觀何參差，仙居倚寥廓。羣朋思飲酒，飲舉北斗杓。公子邀以歸，躍馬度城郭。鵠毳拂輕裘，蛟珠亂疎箔。少年氣若虹，屢起鄱陽謔。壯語士膽開，狂訶僮指愕。間或美笑言，又或跪酬酢。或如猿狙跳，或類虎豹攫。或廋秦客辭，或縱灌夫惡。盃盂或遷擲，履舄或攙錯。稍看雲容披，斜漏日光薄。馭僕整轡銜，庖人困羹臛。還家歷南市，燈燭已煜爚。入門見妻孥，未暇問何若。劉侯遽相招，登堂羅綽約。往往奏清歌，時時更大噱。江翁唱渭城，嘹唳華亭鶴。半夜蜘蛛喜，微然見無著。主人倍歡欣，勸客如傾壑。我時已大醉，盞至不解却。還思一日喧，靜坐無適莫。書作異時談，竹林何愧怍。
太學先生欺綠橘，吳興才士與黄柑。黄柑似日勝崖蜜，带葉初擎翠竹籃。還料楚王曾未識，徒將萍實詫江南。
結宇東園中，種花待春風。口歌金縷衣，手折枝上紅。今日映綠髮，他年羞青銅。
寂寞外物亂，境清心亦清。彼皆居深谷，此獨處重城。夷齊食薇蕨，千古首陽名。
削出青山根，峭立碧玉圭。不作湘竹老，不染帝子啼。不爲盤中蔬，豈與煙茁齊。
明月過三五，飛出滄海遲。佳人望清夜，隔樹光離離。不須磔蝦蟆，寒魄自有虧。
空堂絕纖塵，虛靜自生白。長風吹月東，窗戶如不隔。漆園茲趣深，赤水珠難索。
太山不可歷，石齒齧人足。聊集怪與奇，蒼蒼都在目。何須引寒流，平地作溪谷。
聖賢有事業，皆在經籍中。已愛牙作籤，可輕山賜銅。還來讀詩禮，不用辨魚蟲。
小池依小山，山晴翠光入。無容羣蛙鳴，間有孤鶴立。曾不起波瀾，石郵風自急。
西南産脩竹，色異東筠綠。裁簫映檀脣，引枝宜鳳宿。移從幾千里，不改生幽谷。
紅蘤勝朱槿，越丹看更大。臘月冒寒開，楚梅猶不奈。曾非中土有，流落思江外。
擊鼓人驅鬼，漫天雪送寒。臘從今日盡，花作舊年看。著樹多還墮，隨風積更乾。明朝預王會，畏濕兩梁冠。
千官車馬閶闔來，晝漏始上閶闔開。峨峨左右升龍進，昨夜雪飛雲作堆。殿前冠劍魚鱗立，東風入仗旗脚迴。黄鍾一奏寶扇掩，玳簾卷起香霧排。鳴梢未盡霹靂響，翠輦已退黄金階。聖人端冕御法座，大樂旅作聲和諧。羣公抃蹈丹墀下，尚書奏瑞四夷懷。乘輿却入更衣閤，通天絳袍陞玉榻。百拜稱觴萬歲聞，兩廊賜食簪裾匝。曲傳大定舞綴疎，波旋烟斂飭宮車。衛官解嚴多士退，日光停午氣象舒。吳君才筆天下傑，歸來作詩傳石渠。石渠祕邃無凡愚，石渠酬唱皆嚴徐。我慙短學復在後，收拾掇棄聊以書。
頻年無入閤，今日預朝元。丹陛發金奏，侍臣稱玉罇。旗旌摇細仗，雲霧啟千門。却出蒼龍闕，衣冠萬馬屯。
曾未學黄庭，衰顔已可驚。詩能如阮籍，評不愧鍾嶸。玉軫調初美，冰壺想更清。兔園風雪甚，還聽鴈來聲。
常聞河間守，介直天下無。選才才且殊，鐵網收珊瑚。珊瑚得亦難，鐵網取亦劬。况茲戎馬郊，爲貳維多謨。新春度滹沲，冰上少馳驅。
風花不戀枝，脫萼亂翻飛。自學空中雪，寧同垣上衣。繞庭回旋久無著，衆鳥爭銜何處歸。
飲食無遠近，所美貴甘𨍥。南方食蝦蟆，密捕向清畎。齒咀口且諱，聞語輒忿喘。此物何醜惡，猶勝螺螄蜆。西蜀亦取之，水田名穀犬。彼士不爲慙，吳人休獨愐。豈須若中州，牛羊烹大臠。
章聖皇帝興三宮，三宮鼎峙何崇崇。天聖七年六月尾，玉清始災壇宇空。于今二十有五載，上元後夜星軫中。乃聞會靈五殿火，丹焰徹天明月紅。千楹萬棟一夕盡，赤煙奔突西南風。先時二日車駕幸，爲民祈福輸清衷。大臣驕蹇不從祀，岳靈不歆爲不恭。若此示變猶影響，宜鑒陛下無惰容。神非怒乙遂及甲，天意警聖不警凶。不獨洪水累堯德，堯仁未忍流驩共。
鹽池暗湧蚩尤血，紅波爛爛陽烏熱。岸旁遺老記南風，五月滿畦吹作雪。白徑嶺上橐駞鳴，太行山中騏驥苶。古人射利今人同，行商不困何由設。朱轓太守自東來，先世大夫留故轍。是非取與應不移，秦人休衒張儀舌。
天地不爭行，日月不爭明。晝夜自顯晦，冬春自枯榮。夸父逐日死，共工觸天傾。二子不量力，空有千古名。寄語賢與愚，何嘗見長生。我願會良友，醉顔日常赬。東海爲酒罇，五湖爲杯羹。海罄湖且竭，盡倒爲解酲。苟死不復知，苟生徒牽情。項籍乘牛車，馳上廣武城。强梁取秦鹿，慷慨猶爲輕。歸來卧酒家，豈得慙公卿。樂亦但如此，舉世任營營。
西城橐駞來賀蘭，入貢美玉天可汗。蕭關夜開月團團，彈箏古峽鳴哀湍。前將軍，不擐甲，取大官。今將軍，能撫士，尚盤桓。河西五郡兵氣完，駿馬躍棧無箭瘢。我嗟乘劣不受鞍，焉得乞與都人看。
正月東都雪，多於舊臘時。酒賓臨迥閣，野雀集枯枝。馬向西城度，花從上苑遲。劉郎與江叟，相對定爭棋。
灰宮盜玉秦樓空，南山不老天無窮。蘚碑剝爛少文字，雨耕拾寶牛蹄中。其旁築城聚貔虎，黄土岌嶪如削銅。西州吏人氣吐虹，摧鱗斂角聽相公。少年別乘勤爾躬，幙府甚盛瓊瑶叢。
寒溪翠拖碧玉带，蒼山晴卧蛻骨龍。水邊苦竹抽肥笋，石上老蕨拳紫茸。泊船繫纜宿明鏡，昭亭廟古攢瘦松。陰風雨電潭心起，雲遮北嶺如墨濃。田秧浸綠白鷺立，內史出喜嘉賓從。昔時謝公來賽神，蘭肴作椒金作鍾。聯詩姓何名已失，板蠹粉落蟲鳥蹤。我鄉復傳召南化，磨鏤黑石君亦逢。
截春流，築沙坻。拽龍舟，過天池。尾矯矯，角岐岐。千夫推，萬鱗隨。驚鴻鵠，沉魚龜。春三月，輕服時。薄水殿，習水嬉。馬特特，來者誰。魏公子，人不窺。車轔轔，集其涯。邯鄲倡，士交馳。銀缾索酒傾玻瓈，用錢如水贈舞兒。却入上苑看鬭雞，擊毬彈金無不爲。適聞天子降玉輦，當門虎脚看大旗。春風吹花入行幄，紅錦百尺爭蛟螭。雲蓋迴，綵纜維，明年結客觀未遲。
前日春風初擺條，昨夜雪飛深一尺。北帝及臘不行令，東皇發煦遭爾厄。侵時奪氣四時錯，欲問上天何不責。天高地厚語難通，俛首下土徒叩額。或言莫信難可聞，鶴鳴至微猶不隔。休問天，問顔蹠。休看花，看壟麥。
生平多交友，常恨會遇稀。每念相笑語，昨是今或非。重惜向時游，出處苦乖違。從今儻有酒，莫問梨栗微。前夕呼我飲，遣奴來扣扉。暗犯風雪往，醉脫冠服歸。夜來新霽月，清吐萬里輝。劉郎戴幅巾，江叟披褐衣。相過無百步，誰虞竊訶譏。三家若循環，但知具甘肥。
舊居廬嶽寺，新化給孤園。還享國人供，應無塵事喧。有來聽喻筏，一悟見吹幡。不憶爐峯下，臨溪看飲猿。
二月雪飛雞狗狂，錦衣走馬回大梁。入奏邕州破蠻賊，絳袍玉座開明堂。腰佩金魚服金带，榻前拜跪稱聖皇。一朝嚴氣變和氣，初令漏泄飛四方。將軍曰青才且武，先斬逗撓兵後强。從來儒帥空賣舌，未到已愁茆葉黄。徘徊嶺下自稱疾，詔書切責仍勉當。因人成功喜受賞，親戚便擬封侯王。昔日苦病今不病，銅鼓棄擲無鏢鎗。
寒令奪春令，六花侵百花。塘冰膠燕觜，野水澀芹牙。擁柱輕於絮，吹墀浄若沙。乳禽饑啄木，誰悞撥琵琶。
新雷奮蛇甲，密雪鬭鵝毛。正欲裁輕縠，重令著弊袍。沙泉流復凍，煙萼坼還韜。只待鄰醅熟，微聲聽酒槽。
春風九十日，一半已銷磨。準擬看花少，依稀詠雪多。官車猶戴炭，菢鵲不離窠。向此興都盡，戴家誰復過。
朝聞政府賀捷回，夕賜明月五千枚。巍巍聖皇德所該，廟略付與何有哉。况未覆穴翦渠魁，宜先戰士老與孩。傾肝瀝膽謝不敏，豈可便恃張良才。
捨琴辭苦縣，解劍入函關。鵲報遠人至，馬衝春雨還。荒榛郊北囿，葱翠國南山。歸見蕭何政，條令舊鎬間。
泥鰌魚之下，曾不享佳賓。又嫌太健滑，治洗煩庖人。煎炙亦苦腥，未嘗輒向脣。江侯昔南官，家膳無此珍。昨日邀我餐，下筯勝紫鱗。乃知至賤品，唯在調甘辛。
開春溝，畎春泥。五步掘一塹，當途如壞堤。車無行轍馬無蹊，遮截門戶雞犬迷。屈曲措足高復低，芒鞋苔滑雨凄凄。老翁夜行無子携，眼昏失脚非有擠。明日尋者爾瘦妻，手提幼女哭嘶嘶。金吾司街務欲齊，不管人死獸顛啼。
麻畦無曲本，蓬質有樛莖。所託脩仍直，安能縱復橫。擇鄰聞舊母，益友記諸生。蕭艾從茲遠，蒿萊不可并。何嗟蔣詡徑，孰念衛人行。儻匪緣其地，秋風廣漠驚。
水中龍，角而足。海小魚，角矗矗。不擬龍，乃擬鹿。譬彼蝸，抗蠒犢。漬以鹹鹵久且醭，持賣都市參鼎餗。此人何苦厭豬羊，甘爾臭味不飽腹。
丹砂漆盤盛井水，冷浸半坼山櫻花。始見春色不奈喜，黄昏招飲夜還家。劉郎居南我居北，陌上泥開天正黑。風吹蠟燭燒未明，素絲作履惜不得。
星弧射狼夜夜張，角弓備寇不可忘。將軍屯師古關下，不尚武力何由强。日與官兵來會此，弓須射硬箭射長。更如羿中九烏斃，獨見杲杲明扶桑。
此土只見看杏蕊，大梁亦復賣梅花。此心還似庾開府，不惜金錢買取誇。
驛使前時走馬迴，北人初識越人梅。清香莫把荼䕷比，只欠溪頭月下杯。
憶在鄱君舊國傍，馬穿脩竹忽聞香。偶將眼趁蝴蝶去，隔水深深幾樹芳。
曾見竹籬和樹夾，高枝斜引過柴扉。對門獨木危橋上，少婦髻鬟猶戴歸。
此去吾鄉二千里，不看素萼兩三年。移根種子誰辛苦，上苑偷來值幾錢。
蝴蝶飛時雪鬭輕，滿街撩亂得人驚。欲尋宋子東城去，馬畏春泥不敢行。
預政公槐亞，談經帝席陳。儉恭齊國相，清浄漢廷人。去夢嘗爲蝶，遺文不解麟。一聞車馬幸，豐賜及孤臣。
春風百花發，露挽九原歸。白馬悲鳴駐，黄鸝下上飛。壠邊新柏盛，門外弔人稀。獨見東牀客，攀車淚濕衣。
夷門市裏侯嬴老，公子時能釋禮過。莫問孟嘗招致客，薛中遺俗尚應多。
單車細馬出虎牢，春雲黕黕百舌嚎。穀雨已近花欲盡，秉燭夜飲朝坐曹。因君重思昔日歡，醉筆狂掃嵩丘高。于今零落二十載，縱在各各歎二毛。試採上陽何首烏，刮切仍致苦竹刀。俗情相望亦異此，競欲折筍籠含桃。
疾湍怒蛟龍，不畏東風逆。沄沄奔長淮，千里在咫尺。辭梁始及晨，過宋尚未夕。南州豈難到，何處淹行迹。
清明曉赴韓侯家，自買白杏丁香花。雀眼塗金銀蔑籠，貯在當筵呼舞娃。舞娃取捧笑向客，不顧插壞新烏紗。朝來我舍報生子，賀勸大白浮紅霞。酒狂有持梧桐板，暴謔一似鄱陽槎。袒裼擊鼓禰處士，當時偶脫猛虎牙。褊衷不容又何益，鸚鵡洲上空蒹葭。
花開風雨惡，坐見紛紛落。明日結子時，又復有脫萼。莫嗟樹漸老，樹老子亦著。共愛西枝繁，不數東枝弱。他年會有春，却看西枝薄。
一避吳宮火，千年楚屋春。翅迎風雨健，聲入戶庭頻。掠水過長渚，銜蟲落覆塵。休將漢皇后，故故比輕身。
春雲易成雨，一日幾迴陰。燕濕飛猶快，花寒色更深。邀車愁客遠，盤馬畏泥侵。向晚晴光吐，西窗綠影臨。
風掃天如鑑，雲開日似萍。苑花猶带濕，蔬甲已微青。蝶翅粉應薄，塘漘波更渟。尋春不惜醉，莫笑髮星星。
綠蒲作帆一百尺，波浪疾飛輕鳥翮。瓜步山傍夜泊人，石頭城邊舊遊客。月如冰輪出海來，江波千里無物隔。自古有恨洗不盡，于今萬事何由白。依稀可記鮑家詩，寂寞休尋江令宅。楊花正飛鮆魚多，良膾舉酒謝河伯。但令甘肥日飽腹，誰用麒麟刻青石。去舸已快風亦便，寧同步兵哭車軛。
攢青歷歷正面山，刺史日坐雲屏間。楚人竟掘水精璞，漢女買作月珮環。時惟産寶不重穀，願當化俗無棄菅。往辭丞相相有言，物景清絕何由攀。
崑崙燕子五兩竿，霧露薄水平湖寒。風帆美滿八百里，夕從岳陽樓上看。魚跳鷺立月鉤下，星斗爛爛垂欄干。羽書不到罇俎裏，蠻兵况去荆楚安。試尋燕公舊賦筆，磨圭刻碧獨可完。
終南下臨長安城，峻欄高檻黄金嬴。嵩山亦近洛陽陌，鮮車怒馬一日程。大梁平廣匝千里，不見雲峯來眼底。其間自有高趣人，掃室呼工巖壑啟。初疑巨靈勇擘華，不比將軍能聚米。暗雨輕煙滿室中，塵事如脂一朝洗。又將餘力作脩竹，石上數莖風撼玉。葉斜枝亞寒聲盡，節老根獰生意足。何須踐苔眠綠陰，然後始爲嵇阮公。三賢歌詠已見意，舞女不須頻整簪。
黄金一丸入雲端，羣貧望逐滿長安。衆人爲貴嫣不惜，棄擲如泥資彈射。藏身葉底有能鳴，辜負春風拖兩翮。不飛上天訴至珍，幾人辛勤揀砂石。
來居天王都，常夢苦竹溪。乃識高僧趣，不爲利物迷。海燕乘華屋，區區竟銜泥。安知矯翼鷗，豈類斷尾雞。性同而質殊，何必莊指齊。
前年江州飛火龍，樓殿化盡山將鎔。今聞榱棟復華壯，大閣渠渠出波上。南徐別乘簡且閑，下馬岸傍呼畫舫。永日江風不畏人，檝師猱獰欺白浪。衣上京塵莫厭多，斗擻中流雲在望。
紫絲暈粉綴蘚花，綠羅布葉攢飛霞。鶑舌未調香萼醉，柔風細吹銅梗斜。金鞍結束果下馬，低枝不礙無闌遮。長陵小市見阿姊，濃薰馥郁升鈿車。莫輕貧賤出閭巷，迎入漢宮人自誇。
不爲阮步兵，發詠怨朝陽。不學屈大夫，行吟思搴芳。其雨豈無時，細佩空自香。吾道不苟合，我懷固有常。江南一畝宅，近在句溪旁。仁宦且如此，夢寐安敢忘。以子諭言多，重歌木桃章。
月徑千里大，中有神娥宮。宮旁種玉桂，柯葉垂瓏瓏。蝦蟆穴其根，出輒氣墨蒙。光魄縱復吐，血赤如頑銅。不知從何時，更使人蹤通。年年折桂枝，寬少尚易充。今年拗都盡，禿株立童童。株禿莫爾攀，墮雲雙手空。歸來走海上，買鶴問吳翁。
畫扇雙酒壺，置前兵吏立。言將國匠奇，重以風義執。樹石冰上看，山河月中入。便持菖蒲飲，不畏青蠅及。
艑郎唱櫓燕尾下，潁水落日蛇鱗生。綠蒲被岸漁網舉，黄鳥啄葚繰車鳴。吏無詬租官正來，不借魴鱮與吏烹。饋吏人情見里黨，官非喜慢知官清。
重雲不藏春，深竇常有雪。曉月號松猿，晴壁挂海霓。終恍無心人，區區佩環玦。
老龍戀潭窟，不雨亦不雲。吐涎出溪滑，吹腥隔林聞。疾雷驅未去，魚鼈競紛紛。
山爲驪龍蟠，谷作驪龍顋。珠樹存其間，誰採明月來。何須循海隅，笑蚌未成胎。
既將茅覆簷，復有松爲蓋。五里入山時，憩此得寒籟。曾無康樂游，但見雲衲會。
山僧好寂靜，入雲恨不深。峯間一雨昏，林表孤燈沉。往來有猿狖，呼嘯自成音。
巨石如龍孫，聳聳煙霧裏。明明落溪口，納納喧灘齒。何當助齋盂，菌蕃徒爲美。
心危身亦危，衽席尚顛墜。如何巖石上，來坐自安意。能諭死生間，無論寤與寐。
山頭出飛瀑，落落鳴寒玉。再落至山腰，三落至山足。欲引煑春山，僧房架刳竹。
山無鳳皇飛，洞有仙人跡。蝙蝠大如鴉，莓苔遍上屐。自慙無道骨，安問緣雲客。
巖形若狻猊，不能千里走。豈無鳥獸羣，當假風雷吼。寄謝棲息人，想像真妄有。
山林與城闕，事物不相對。唯聞秉道義，所處無內外。趨煩而毀靜，此理乃俗輩。昔有天下賢，喜得名筆會。買粉塗南牆，松石生屋內。石怪如舂濤，松偃如起籟。畫來二十年，數偶未輒愛。罕親憑按顔，但覩抱犢背。雖當省闥嚴，晦昧欲何頼。今逢茂陵人，獨唱亦豪邁。
諫議吳王孫，特畫水物具。至今圖寫名，不減南朝顧。濃淡一以墨，螯殻自有度。意將輕蔡謨，殆被蟛蜞誤。
山情水思半軒間，試問來居有底閑。唯有才高方暇佚，無論歲月自能攀。
憶昔游臨汝，于時太守賢。山尋順風處，城得豢龍遷。民頸纍纍大，池荷一一圓。周碑嗟缺矣，少室望嶄然。羸馬居人後，歸禽落我先。事還如響答，老去若波旋。賦分都應定，元功豈得偏。不須天以問，自可鑒於前。王粲今方樂，邊韶舊好眠。漢官聊擲彩，梵學競通禪。語道滔滔是，論情往往牽。平生二三友，南睇不勝悁。
樹影落東牆，影微人已醉。休看枝上綠，但對眉間翠。
君注起居同左史，我爲委吏退延和。共經南陌東風急，側帽偷看意已多。
越客舟從真定至，夜夜鏡湖生夢寐。曉度吳江百尺船，洗眼重看會稽翠。買臣負薪樵徑荒，伯鸞賃舂苔臼棄。綠橘黄柑带葉收，白粳紫蟹侵霜饋。食蟹易美粳易飽，綠橘佐酒柑佐醉。莫論仕宦遠與近，布袍練袍何所利。君恬不忍乞丐爲，且返故廬聊以遲。
精銅作鼎土不蝕，地下千年蘚花冪。腹空鳳卵留藻文，足立三刀刃微直。左耳可執口可斟，其上兩柱何對植。從誰發掘歸吳侯，來助雅飲歡莫極。又荷君家主母賢，翠羽胡琴令奏側。絲聲不斷玉箏繁，繞樹黄鸝鳴不得。我雖衰苶爲之醉，玩古樂今人未識。
五月秘府始暴書，一日江君來約予。世間難有古畫筆，可往共觀臨石渠。我時跨馬冒熱去，開厨發匣鳴鑰魚。羲獻墨迹十一卷，水玉作軸光疏疏。最奇小楷樂毅論，永和題尾付官奴。又看四本絕品畫，戴嵩吳牛望青蕪。李成寒林樹半枯，黄荃工妙白兔圖。不知名姓貌人物，二公對弈旁觀俱。黄金錯鏤爲投壺，粉障復畫一病夫。後有女子執巾裾，床前紅毯平圍爐。床上二姝展氍毹，繞床屏風山有無。畫中見畫三重鋪，此幅巧甚意思殊。孰真孰假丹青模，世事若此還可吁。
奇哉王右軍，下筆若神聖。長戈與伏弩，無不從號令。賢豪雖林立，帖斂孰敢競。師徒氣揚揚，龍虎旗正正。勝聲塞宇宙，自昔無此盛。赫赫猶至今，瑣瑣曷云並。崇崇中秘書，濟濟士游泳。墨寶收盈厨，來觀遇已橫。始知前人蹟，鎸多自失勁。紙素儻未壞，萬古傳莫竟。一從歸人間，夢寐不能更。但媿將短才，輒爾接高詠。何羞趙壹窮，自有鍾嶸評。嘗聞曹將軍，尚諳賦競病。我生羣俊末，貧賤亦足慶。文成終媿君，鉛刀值枯梗。
在昔梁惠王，築臺聚歌吹。笙簫無復聞，黄土化珠翠。當時秦兵强，今亦歸厚地。我與諸賢良，舉酒莫言醉。曾誰問孟軻，空自有仁義。
牧人垂長髯，驅羊從北道。老羝壓大羣，毛比長髯好。暮歸同一欄，朝出不擇草。既肥當用烹，從羝羝獨保。狡誘以全軀，角尾徒爲老。
朝車走轔轔，暮車走𨌠𨌠。黄埃蔽車輪，赤日爍車屋。靡論遠與近，安問疎與熟。賢愚各有求，往返相磨轂。我馬不出門，我蹟亦以跼。心慕中樂賢，道義聞且宿。其言清而新，其貌古不俗。書可到二王，辯可折五鹿。往見未爲勞，定交然後篤。惠詩何勁敏，對敵射銅鏃。穿楊有舊手，驚雀無全目。强酬非所當，宜將弓矢速。
每愛孔北海，罇中常不空。今無酒與客，唯有月兼風。遠色曾何隔，微凉亦已同。更期三五夕，靜坐接談叢。
月下馬蹄休擾擾，夜凉蟲響競囂囂。一杯獨飲愁何有，孤榻無人膝自摇。北斗柄高天漸轉，小冠簪冷髮微凋。誰知靜對頹然影，竟夕幽懷豈易聊。
月落西樓露氣寒，大明將謁望清班。燭房猶照衣冠上，漏舍欲爲魚鳥間。入仗采旗開日月，在庭公衮儼雲山。我慙一似朝宗水，亦得隨流到海還。
瓦盆貯斗斛，何必問尺尋。菖蒲未見花，蓮子未見心。小鮮不足烹，安用芎餌沉。戶庭雖云窄，江海趣已深。襲香而玩芳，嘉賓會如林。寧思千里游，鳴櫓上清涔。
江西采銅山未竭，南越熬波海將結。主人貪利不畏刑，白日持兵逾盜竊。銅私鑄器鹽奪商，死共吏爭蛇鬭穴。姦豪乘勢倚蠻陬，劫掠聚徒成蟻垤。今雖驅翦嶺下平，尚恐根存更生孽。因擇健才通便民，付職與權將有設。秋香亭上共爲賓，却作主人殊少悅。徂東走北十五年，只有山川看不別。
江翁多感槩，飲散來直廬。題蹤有舊友，連蹇常與渠。昨歸天祿下，念昔悲有餘。未久復外補，安能戀清虛。得請向苕霅，幽懷寄禽魚。高城浸湖光，面面當紅蕖。晚乘畫舫游，四坐羅輕裾。數杯已酩酊，萬事應破除。不愛趨時近，不恤與世疎。百歲且過半，冉冉將焉如。誰慕八十叟，猶在磻溪漁。嗟哉再宿夕，乃自仲秋初。清談固隔絕，可見壁上書。
東方有奇士，隠德珠在淵。川壑爲之媚，草樹爲之妍。歿來十五載，獨見諸孫賢。煌煌出仕途，皎皎如淮蠙。今爲蒙城宰，歸問浙江船。何時渡楊子，夜入明月邊。有舄不化鳬，有琴何用絃。真趣還自得，治民唯力田。
侵曉忽飛雨，颯然戶庭凉。滴堦初聞聲，濯樹暗有香。吹燭焰閃閃，鳴雞濕昂昂。稍已便衣冠，喜氣眉宇翔。安然如涸魚，呴沫久已望。塵纓自可潔，何必念滄浪。
匹馬易爲秣，單車長是輕。秋風來棧道，宿雨度關城。石上樹林暗，山根江水明。桐花鳳何似，歸日爲將行。
裴侯失嬰兒，心腸如焚煎。愛玩白玉玦，墜地不復全。收拾見顔色，瑩澈猶自妍。鳳皇生九雛，一卵破易捐。况多令男子，拭淚慰目前。
姚江千里海汐應，山井亦與江潮通。秋來魚蟹不知數，日日舉案將無窮。高堂有親甘可養，下舍有弟樂可同。縣民舊喜諸郎政，芻力莫媿今爲翁。
我今五十二，常苦離別煎。屈指數離別，正去一半年。三君異出處，相見有後先。蔣最會遇早，羅倍晚於田。仕宦比我遲，官資居我前。此亦漫輕量，無限歸荒埏。所喜笑語同，各驚顔貌遷。髮有霜華侵，目有蜘蛛懸。有酒易以醉，有奚徒用妍。醒來念功名，病螾希蜿蜒。安得有園廬，寬閒近林泉。養魚數千頭，種薤三四廛。餘蔬皆稱此，嘉果植亦然。既無俗造請，窮冬事高眠。囷貯白粳稻，酒沽青銅錢。飯過引數杯，令兒誦嘉篇。仰首看赤日，區區隨天旋。朝見出滄海，莫見入虞淵。畢竟將何窮，磨滅愚與賢。億億萬萬載，筋骨非玉堅。桐棺三寸厚，在昔誰免焉。去去欲及時，嗟嗟無由緣。
朝辭都城裏，暮止汴堤頭。滿目非相親，寂默對河流。
處山無厭山，林鳥正關關。月入潭心白，花明谷口閒。采薪能自至，流水不知還。聞欲觀滄海，高峯峻亦攀。
孤青水上石，片白蒼梧雲。虞舜不可見，簫韶不可聞。君爲漢錢官，鑿山取銅鑛。韶石不生銅，留爲千古景。
織女無恥羞，年年嫁牽牛。牽牛苦娶婦，娶婦不解留。來往一夕光，奕奕河漢秋。輕傳人世巧，未知何時休。喜鵲頭無毛，截雲駕車輈。老鴉少斟酌，死欲同造舟。明月不到曉，是夜曲如鈎。天意與物理，注錯將何求。嘗聞阮家兒，犢鼻竹竿頭。人生自有分，豈媿曝衣樓。
六月侍臣方賜冰，我賦得之從友朋。開盤一見水玉璞，置坐百步無青蠅。熱膚收汗起疹粟，不有消渴同茂陵。杜子每思赤脚踏，韓老嘗苦如甑烝。慙無二公才與學，享此足與俗輩矜。
置酒蘭菊間，賓主適所適。權豪自炎炎，下上走役役。茲時况休沐，良可會朋戚。流俗務趨喧，寧思事閑寂。我輩豈其愚，歡言無吝色。相與舉盃盂，高歌不知夕。秋花未黄紫，秋雲多淡白。但知沉醉歸，莫顧有吏責。冠紼身外物，儻來安足惜。吾貧喜從游，幸免挂錢僻。
山陽女子大字書，不比常流事梳洗。親傳筆法中郎孫，妙作蠶頭魯公體。試寫麻牋滑似苔，墨蛟矯矯秋潭底。
野鉢歸松下，將親聞道師。風沙不堪寄，霜笴自相宜。
來朝十二旒，將出未央殿。微聞嘉蓮開，獨許侍臣見。嘉蓮其如何，層樓擁霞片。玉輦下天泉，日昃不知倦。恩魚應亦喜，跳沫珠欲濺。誰憐與衆歸，博士臣疏賤。
梧桐葉未老，露滴玉井牀。秋蟲如里胥，促織何苦忙。苒苒機上絲，入夜爲鼠傷。織婦中夕起，投梭重徊徨。那聞草根聲，膏入然肝腸。天子固明聖，措意如陶唐。下民唯力穡，不見田疇荒。豈知裒斂人，督責務健强。所以機中女，心鬭日月光。年年租稅在，聒耳信已常。哀哉四海人，無不由此戕。吳侯當廳時，靜坐愛初凉。方將同佳人，歡樂舉杯觴。繁鳴雜螇螰，感愴情不皇。况蒙朝家恩，兄弟登俊良。意慮宜恤物，以慰衆所望。今者秋蟲篇，不異七月章。
素手搴冪䍦，柔纖明春荑。轉眄動桂葉，陽語啟瓠犀。阿姊金盛珠，阿妹繅籍圭。吹香襲行路，豈獨下蔡迷。
婦人未四十，容貌已改前。男年踰五十，嗜欲固自偏。勿以色敵心，色衰心易遷。勿以愛恃久，愛移久多愆。明鏡知惡看，何須妬嬋娟。
示化何悲戚，俱焚只衲衣。已隨原火盡，空見野雲飛。寫影誰方丈，栽松舊翠微。當年渡江鉢，弟子獨將歸。
移病新秋厭直廬，自將僮僕治前除。已栽楚客江邊草，不學嚴陵瀨上魚。紅穗拂欄何蒨粲，綠叢無水亦蕭疎。從今有月君須飲，況與朋親共舍居。
聞君遷新居，應比舊居好。復此假布囊，家具何草草。我貧無囊假，來僮笑欲倒。所笑還往人，生計不足道。非用僮僕知，雖貧自懷寶。
朝迴思見子，疲馬不及換。入門呼僮僕，雞犬屢鳴嚾。中厨尚青煙，知未畢晨爨。曾不留我餐，忍餒固已慣。一接道德言，塵坌洗鄽閈。復出新錄書，令人再三歎。史漢抉精深，文字光粲粲。雖然饑腸鳴，躭讀忽忘肝。乃慙素所學，掇拾得淺懦。窮年誦讀人，呷呷類鵝鸛。較量功實倍，要捷未能半。麤行與細注，健筆凌東觀。天馬萬里行，筋骨在蹄腕。不知始何時，方冊已盈案。譬如涉大海，只見波漫漫。嗟哉勤且敏，固合處文翰。九閽未蹟歷，重雲若蔽扞。蓬瀛咫尺間，將度石橋斷。昔爲蛟龍騰，今爲野鼠竄。我亦失其宜，朝出不暇盥。碌碌倉廩爲，區區升斗筭。褊衷誠未堪，欲說慮辭曼。强希高遠蹤，終作俗嵬喚。家匱兒女大，裙襦不遮骭。既窮懶往還，榮悴異菼薍。老松唯霜知，古布直火浣。當期心所照，非效目所翫。蒙評蕪累音，亦發顔背汗。鉛刀况易缺，徒假以金銲。他人焉可欺，適足見謾讕。來章特美好，願鏤青玉段。
前時君家飲，不見吹笛姬。君言彼娉婷，病瘧久屢治。隔日作寒熱，經時銷膏脂。醫師尤飲食，冷滑滯在脾。次聞有鬼物，水火陰以施。乃因道士逐，實得鬼所爲。手洒桃枝湯，足學夏禹馳。呵叱出門牆，勿復顧嘔遺。今雖病且已，皮骨尚尫羸。豈暇理舊曲，未能畫蛾眉。當期重相見，風月臨前墀。
古龍水底鳴素秋，江雲不飛江賈愁。金陵舊族天祿游，家有善笛能娛侯。憶侯前年罷姑孰，自買蘄州飽霜竹。腮肥頂瘦裁青玉，鑽鑿商聲五音足。牛渚磯邊夜泊時，平波不起月中吹。老魚跳舞龜出泥，雌蛟怨泣雄鼉悲。新還中都人罕知，交親奏酒隔簾幃。丹脣一發妙響馳，醉客欲見寧非癡。昨夜劉郎辭玉巵，主人勤謝當勿疑。渠今纏瘧尚苦羸，他日海蟾圓未遲。圓未遲，凉肝脾。畏肝熱，生腦脂。生脛脂，不得窺。
神武立四極，收兵銷衆豪。輸糧來萬國，積庾下千艘。貔虎肥於豢，麒麟老向槽。中州無殍餓，南土竭脂膏。黄鼠羣何畏，青鳩啄且嚎。古梁生菌耳，朽堵出蠐螬。樹腹懸蛇蛻，絲窠挂鳥毛。塵埃雖自汨，朱墨亦能操。直宿愁風雨，經年弊褐袍。仲尼猶作吏，我輩勿爲勞。
地厚天青冥，故交榮謝并。何當一壺酒，以昔相與傾。君今二千石，未往戀山楹。山楹夜對月，孤懷豈忘情。貴者幾何逝，賤者幾何生。夏簟且安寢，明星上東城。
海邊巉絕有蒼山，怪怪奇奇物象閑。百丈素流珠噴薄，千重紅樹火回環。遠尋僧寺石屏下，時遇野人雲屋間。今日京華見君說，便思輕舸出東關。
鴈蕩高高路莫通，銜蘆秋翼入雲峯。山頭水闊不見影，巖下沙平時有蹤。千仞柱天何斂閃，萬工揮筆漫輕濃。葛巾蠟屐未能著，空羨青蒼重復重。
日光如鎔金，湧上滄海流。一朝復一朝，鑄出萬古愁。大鑪石破碎，世事安得休。明月只照夜，時時如屈鉤。常娥與玉兔，擣藥何所瘳。大患不自治，更被蝦蟆偷。我思天地間，二物最取尤。措置尚若此，細故曷用憂。著書欲傳道，未必如孔丘。當時及後代，見薄彼耽周。功名信難立，德行徒自脩。勞勞於我生，蔕挂同贅疣。不如聽鄰笛，就其舉盃甌。笛不煩教養，酒不煩取求。從今醉至春，從夏醉至秋。勿禁雞㹠魚，間薦鶉雁鳩。况多南方物，鹹腥美咽喉。計較無以過，試共阮籍謀。
蕭公當貴日，小吏引輕軒。四德有遺美，六親無異言。立孤傳世嗣，垂範在閨門。澮水終歸柎，秋雲逐去魂。
嘗聞求子婿，不似怒甘公。莫以昔人比，皆爲當世雄。家聲新慶續，國禮舊恩隆。必與齊姜墓，千秋壠樹同。
冠劍將朝去，常知好直言。戒辭猶可託，先見久應存。瑩白冰兼玉，清芬蕙與蓀。堂塗從此閉，何日卜丘原。
美合周詩播，魂先岱嶽歸。空堂遷舊榻，素月照靈衣。珠翠香沉匣，丹青影挂幃。百年親戚淚，併作露霏霏。
淮南木老霜欲飛，順令恐縱諸侯威。命書纔出邸掾竭，已見衣繡車迎歸。樂莫我聽筵莫迓，清如蟾蜍夜吐暉。不須久作平反吏，自合橫經親帝闈。
慈姥山上瘦龍孫，堪爲笙簫奉玉罇。使君來教後堂樂，江雲江月能迎門。門外青山謝家宅，當時池館無復存。乃知取歡須及早，富貴只是乘華軒。我踰五十作委吏，塵土汨汨嗟馳奔。有吹亦如賣餳者，安得鳳凰下崑崙。君今雖不苦稱意，尚驅文弩彯朱幡。嚴助昔除二千石，久勞侍從誠爲煩。
知子心中光皪皪，不作秋蟫緣簡策。八月乘風入會稽，鏡湖細浪魚吹白。新除戚里外諸侯，况喜上賓開右席。明月樓中吸玉笙，青山影裏森朱戟。禹穴淵深入地流，秦望峯高插天碧。朝暮樵溪不見人，往來梅市空餘迹。墨池科斗作蝦蟆，道士鵝羣誰更易。摩滅應多著者稀，但游莫用論今昔。
丹砂篆印發題封，雲母屏開照耀中。漠漠蛟綃吹入紙，翹翹蠆髮卷隨風。新番自與鴻都異，舊法唯應堊帚同。丞相報詩何處問，清泠池上雁能通。
秦女乘鸞遺翠羽，落在人間與風舞。風休不歸誰作主，此郎拾取裝金縷。郎家主婦愛且憐，繫向裙腰同出處。朝來鄰里偶經過，方朔鄒枚爭欲覩。主人重客苦留連，急走鈿車令去取。酒巡未匝掩閤扉，忽已聞歸報鸚鵡。重勻朱粉臨鏡臺，促息不停催出戶。正抱琵琶穩繫絛，輥作輕雷攏作雨。自解彈成啄木聲，豈唯能寫胡人語。醉眼流波入鬢時，絃慢邀郎緊絃柱。身柔柱澀郎力微，欲倩傍人頻顧主。主何磊落風味多，就請上賓無不許。相疎情遠誰稱渠，畫撥當胸客當去。
西北有龍淵，東南有天池。天池鳥名鵬，昔在北溟嬉。龍能安故淵，變化不可知。豈效彼運徒，翼如浮雲垂。荒淫啟朱宮，道德處茅茨。何爲後世士，常以尼父悲。
秋蠹無完葉，疎叢有瘁莖。偶來庭樹下，重看露葩榮。衆自守常理，獨開偏見情。從今數霜月，結子尚能成。
張公愛神鍔，佩服近玉麟。又拭華陰土，光彩一以新。百里無惡獸，千里無冤人。今朝欲何之，去去延平津。應當出匣飛，騰波决秋旻。
王都重兵廩，命使總八方。淮南舟車衝，三楚籠利長。惟時有才彥，數計等桑羊。八月賜詔行，朱斾插大航。汴湍入秋漲，東鼓下鏜鏜。今日發大梁，明朝過睢陽。睢陽授經地，父老認道旁。同業八十人，或貴或爲郎。先生歿大官，弟子無荷囊。乃知詩書傳，要在明三綱。隋末聞仲淹，來學去佐唐。唐初稱名臣，鮮及杜與房。親見慕義人，專門起輝光。我聞房杜流，已顯惟王張。雲漢幾萬里，星宇爭耀芒。歸來立螭頭，莫愛魚稻鄉。
君將會稽去，舊蹟可以嬉。予因狀其美，贈子臨路岐。子不以爲樂，但願有以規。噫吾豈無說，畏子未及裨。既求不語子，吾曷忍子欺。前年子渡淮，夜泊洪澤湄。有鬼稱使者，來告風波期。子時再拜謝，乃被鄰船嗤。逡巡鬼復至，復附船家兒。怒彼慢嗤士，明當使驚危。船兒傍舷迴，走若一足夔。翌日各解舟，出浦風動旗。子獨乘安流，彼受橫浪吹。此事非子傳，焉得他人知。昨逢令弟藴，備述果不疑。越俗素重鬼，慎勿啟其私。子口有仁義，子腹有書詩。子嘗談王道，怪語固未宜。近聞蘇才翁，問子辟者誰。得非外戚侯，子怒已豎眉。今我儻得罪，甘與蘇同之。
社燕已歸盡，秋鶑猶繞林。久爲梁國客，不起灞陵心。徒步赴朋館，遠遊無橐金。江君丈人意，莫入楚鄉深。
舊居苕溪上，久客咸陽東。歸來得虎符，馳馬向巴中。歌將聽巴人，舞欲教渝童。况嘗善秦聲，樂彼渝人風。忠州白使君，竹枝辭頗工。行當繼其美，貢葛勿怱怱。
家近古臨邛，聞多木蘭樹。其人襲芳馨，乃有相如賦。成名三十年，始見列鴛鷺。出爲資陽長，秋鬢已點素。天子愛黔黎，歸與蜀民諭。當時同洛陽，過半作丘墓。屈指今所存，無如君最故。唯酒可餞行，不飲車空駐。
君家世典史，君復續祖爲。蘭臺未成書，汶陽從已知。將行我何贈，一誦溪堂詩。聞彼多蒲魚，可助鼎與巵。在昔阮嗣宗，初赴東平時。醉扶乘蹇馿，圖畫猶可披。今見國門外，徒馭不驅馳。十里馬一歇，五里車一脂。不得同雁羣，相送過寒陂。
韶州使君行，請問韶石名。傳聞古帝舜，石上奏九成。鳳皇爲之下，朱鳥不復鳴。舊祠亡玉琯，四序安得平。至今南方熱，臘月裘服輕。事外共廢酒，曲江風物清。
從來洞庭好，都在岳陽樓。明月一千里，寒光三萬秋。年華有時盡，風物不知休。太守憐予句，應如沈隠侯。
大愚不量能，品藻輒己出。朝以軻爲同，暮以丘爲匹。其人豈鷹雀，鳩鴿化五日。指鹿危二世，師歆造新室。雖云詐力尚，終自殞斧鑕。
不嗟遷謫遠，所惜去非遲。國法何嘗重，君恩亦已慈。飛鴻因雨急，寒葉未霜危。江上多新釀，青帘亞竹籬。
重別心意衰，輕別心意壯。行車將漸遥，依依獨長望。晚風生微寒，脫葉飛汶上。何當發談笑，把酒半鬰盎。
晝夜風不止，寒樹嚎未休。人言雨殺風，雨急風未柔。獨扶慈母喪，淚與河水流。河水有冬竭，淚泉長在眸。予生五十二，再解官居憂。昨者母疾亟，骨肉相聚愁。橐中無一錢，緩急何可求。母當臨終時，囑我貧莫羞。隨宜具棺斂，厚貸壓人頭。死事定無益，生償且無由。泣涕聽母言，心腸如剜鉤。小子雖不令，長養恩曷酬。旦夕期速平，後事勿預謀。願母强藥食，更延百千秋。固云莫望我，我魂已飛遊。語畢忽奄逝，撫膺呼裂喉。未能一物備，迷亂將安投。艱窘見風義，乃有令朋儔。致賻或錢帛，最力李與劉。禁省及石渠，奠助日不周。裴楊乞銘蓋，文篆古復遒。潭饒兩大艦，朝索暮泛浮。哀憐荷君子，才德慙未脩。三日違大梁，兩宿此遲留。聊書同些挽，試託楚人謳。
前日衣上露，今日衣上霜。我母魂何之，膏火麋我腸。隔棺三寸地，如在萬里鄉。嚎呼不聞聲，飲食空置傍。昔時憂我寒，縫衣紉線長。線長必絮厚，要與風霜當。又每恐我饑，羹臛自調嘗。此身內外間，莫得頃刻忘。舉衣不忍著，舉筯不下吭。一念百感生，欲問天蒼蒼。
侍親數數來浮汴，護櫬迢迢復渡淮。旨蓄曾無御寒具，細君唯有隠居釵。月銜遠入魚銜浪，潮退長汀蚌閣崖。素服華顛色相似，青銅不忍見形骸。
天下滔滔久厭秦，英雄蛇鼠竄荆榛。少年豪橫知多少，不及沙頭一婦人。
桫欏古樹常占歲，在昔曾看北海碑。今日四方俱大稔，不知榮悴向何枝。
霜濃草白兔初肥，蒼鶻調拳獵犬携。剩付錢刀買庖餗，不須緣徑更求蹄。
清淮直上水連天，坐看高帆後復前。自是乘風有遲速，不由人力愛爭先。
韓信未遇時，忍饑坐垂釣。歸來淮陰市，又復逢惡少。使之出胯下，一市皆大笑。龍蛇忽雲騰，蛭螾豈能料。亡命乃爲將，出奇還破趙。用兵不患多，所向孰敢摽。功名塞天地，翦刈等蒿藋。於今千百年，水上見孤廟。鷺銜葭下魚，相呼尚鳴叫。高皇四海平，有酒不共釂。古來稱英雄，去就可以照。
漢家天下將，廟古像公圭。百戰自忘楚，一時空王齊。鄉人奏簫鼓，舟子賽豚雞。不改寒潮水，朝平暮復低。
馬頭攙岸斗，燕尾泊船齊。風送寒潮急，雲藏晚日低。逢人多楚語，問客煑吳雞。難覓枚臯宅，倉葭處處迷。
許公運國儲，歲入六百萬。上莫究所來，下莫有剝怨。十年無纖乏，功利潛亦建。昨除侍從官，聊爲磨世鈍。比於以舌得，此豈愧物論。較量多少間，未足數劉晏。大計苟窘費，曷不使預筭。欲倍即能倍，但勿惑謗訕。擾民可以奪，食官可以竄。要付與權衡，一切出果斷。嗚呼任智力，長短固有限。制財猶制兵，太甚則生亂。公譬淮陰侯，多多有益辦。我今聽其談，夜去爲扼腕。書之俟采詩，咨訪不可緩。
晨登日觀峯，海水黄金鎔。浴出車輪光，隨天行無蹤。正視刺我目，攢集如劍鋒。照曜萬物興，磨滅萬物凶。草木既無命，必聞石間松。當時一避雨，安得大夫封。人而苟不遇，抱簡誦六龍。
魏武敗忘歸，孤軍處山頂。雖鄰江上浦，鑿巖山巔井。豈是欲勞兵，防患在萌穎。我昔常登臨，徘徊愛晴景。片雨西北來，風雷變俄頃。疾行下危磴，屨脫不及整。霑濡入舟中，幼子喜抱頸。問我適何之，衣濕不太冷。昨暮泊其陽，月黑夜正永。雁從沙際鳴，旅枕自耿耿。平明夾櫓去，廟樹聳寒嶺。舉首生白雲，飄摇水中影。
篙師柂工相整衣，龍女廟中來宰豨。野祝擊鼓降神語，老鴉銜肉上樹飛。長江無風平似削，兩櫓夾舸行將歸。南國山川都不改，傷心慈姥舊時磯。
龍母龍相依，風雲隨所變。舟人請予往，出廟旗脚轉。旗指西南歸，飛帆疾流電。長蘆江口發平明，白鷺洲前已朝膳。竹根杯珓不欺人，世間然諾空當面。
濺濺溪流散，苒苒石髮開。一朝辭浣沙，去上姑蘇臺。歌舞學未穩，越兵俄已來。門上子胥目，吳人豈不哀。層宮有麋鹿，朱顔爲土灰。水邊同時伴，貧賤猶摘梅。食梅莫厭酸，禍福不我猜。
恃險不能久，六朝今已亡。山形象龍虎，宮地牧牛羊。江上鷗無數，城中草自長。臨流邀月飲，莫挂一毫芒。
金陵逢曉雪，撩亂逗雲來。已失烏衣巷，還成白玉臺。山盤猶隠見，江轉似昭回。一聽高樓笛，依稀認落梅。
每入秦淮口，風波更不憂。重看後庭樹，還起舊時愁。故老都無有，遺蹤莫可求。何人能識意，白鷺在寒洲。
丫頭石雖斷，文字未全訛。年筭赤烏近，書疑黄象多。幾時經霹靂，異代見干戈。更與千秋看，松煤定費摩。
蒲葵兩錢扇，漫寫未嫌輕。老媼持將去，無端色不平。
盜發廣陵冢，及扉開石樞。中環走徹道，高闊可通車。五尺銅鑄人，執兵冠服朱。壁石刻位號，列侍幽宮隅。殿將將軍屬，侍郎常侍俱。啟棺見其尸，鬢斑顔未渝。白璧十雙藉，雲母一尺鋪。黄金塞耳鼻，千歲不腐枯。生爲貴與富，死與人未殊。後世逢暴禍，雖久將焉如。堯舜及周孔，豈不固形軀。
泊舟斫枯葭，歊火爇岸傍。冒嶺雲冥濛，漫江雪飛揚。拖冰脩網澀，出水朱鬐殭。曠然起遠懷，風旗轉危檣。千帆共辭浦，攙錯逆水翔。落星始前瞻，瞬目已後相。鮆魚何時來，楊花吹茫茫。沙草不可辨，雁立知汀長。山頭化石婦，忽變素質光。豈復願聞笛，莫逢桓野王。
船從山下過，直上見僧軒。繫纜當磯石，緣崖到寺門。短籬遮竹瀁，危路踏松根。却看滄江底，帆歸煙外昏。
一日復一日，一朝復一昏。來新去成故，俯仰變凉溫。有貴則有賤，未若賤常存。騂牛慕孤㹠，黄犬悲東門。禍福相爲基，損益不復言。吾祖入吳市，應龍非伏轅。
一日復一日，一晨復一夕。四序相盛衰，三辰運光魄。下上有常理，憂患何時易。先爛泣金燃，先焚歎薪積。但願遠世網，焚爛不能責。麒麟出非時，未免西狩獲。鷗鳥浮洪波，心已預海客。
東梁如印蠶，西梁如游魚。二山夾大江，早暮潮吸噓。解舟辭姑熟，速欲還吾廬。風逆未可前，泊浦近煙墟。波中事網罟，乘月多夜挐。冰灘聚鳴雁，霜葭正疎疎。是時昴畢中，曠渺天地虛。靜坐人已眠，我慮久洗如。自起取美酒，獨酌邀蟾蜍。蟾蜍射白光，入盞亦躊躕。醉來不解舞，欲攬常娥袪。昔對謫仙人，此意復在予。既醒裂尺素，立作數行書。寄與青山冢，精靈其有諸。
犬吠知船解，村墟尚閉門。霜泥黏纜尾，冰水閣潮痕。撇撇鸊鵜去，纖纖舴艋昏。梅湖到不遠，寄信向田園。
將歸謝公郡，喜見阮家兒。但對月和水，那能酒似池。衰形疑鏡照，葆鬢怯霜吹。宿雁不堪託，鄉人知未知。
雪中峯午午，潭上樹亭亭。久作大梁客，貧留小阮醒。灘愁江舸澀，祠信楚巫靈。日暮渡頭立，山歌不可聽。
我祖南昌尉，時危棄去仙。劉郎從宦日，天子治平年。燥茗山中火，熬波海上煙。吳民不爲盜，唯此撓君權。
杜詩嘗說少陵豪，祖德兼誇翰墨高。蘇李爲奴令侍席，鍾王北面使持毫。郊麟作瑞唯逢趾，天馬能行不辨毛。一誦東山零雨句，無心更學楚離騷。
賽雨何從事，高情苦愛山。謝公聯句後，惠遠過溪間。笑處巖相答，歸時酒在顔。端憂守窮巷，無力共躋攀。
桃花已滿秦人洞，杏樹猶存董奉祠。莫怪寒梅獨多葉，只緣樂府有新詩。
楚梅何多葉，縹蔕攢瓊瑰。常惜歲景盡，每先春風開。龍沙雪爲友，青女霜作媒。託根邇廟堂，結子助鼎鼒。吳侯本吳人，筆力高崔嵬。但詠同姓木，予非梁棟材。
芳梅何蒨蒨，素葉吐層層。近臘寒猶勁，先春氣已承。冷香傳去遠，靜豔密還增。有意常欺雪，無功合鏤冰。早煙籠玉暖，凍雨浴脂凝。漢女新粧薄，燕姬瘦骨稜。壓枝唯恐折，簇萼似難勝。神物終來護，江鄉未解矜。獨奇心豈欲，寄遠客何曾。不見黄鸝度，寧防粉蝶凌。月光臨更好，谿水照偏能。畫軸開雲霧，宮刀翦綵繒。都無筆可衒，莫信巧堪憑。丹杏塵多雜，夭桃俗所稱。故林嘗渴望，大庾更愁登。重和陽春曲，聲辭猥媿仍。
平生好書詩，一意在抱槧。既無鈌雲劍，身世遭黮黭。恥游公相門，甘自守恬淡。妻孥每寒饑，內愧劇剜憯。時頼二三友，乞米慰窮慘。雖然情懷惡，亦未廢誦覽。如負會稽辱，欲雪效嘗膽。作文持與人，百不得一頷。聖猶嗜好殊，獨取菖蒲歜。我愚希六義，將使鬼神感。譬彼捕長黥，區區只持窨。青天挂虹霓，踴跂不可擥。太華五千仞，妄學巨靈撼。幸且同蛙黽，近樂在井坎。蒼髮况種種，存非衛髦髧。吳侯琅玕姿，而來視亂菼。鳳皇五色毛，曷羨未翅蝻。染夏有正采，安用此淺黲。乃知叔度陂，萬頃見澄澹。孟軻患爲師，薄劣亦何敢。
玉盤疊捧溪女歸，魚鱗作室待水婓。竹間山鬼入夜啼，古廟久閉誰啟扉。屈原憔悴江之圻，芙蓉木蘭託興微。賈誼未召絳灌擠，香草嘉禾徒菲菲。曾無半辭助訶譏，國風幸頼相因依。
山暖春煙重，林昏古寺藏。谿流過曉漲，嶺樹見新行。馬去侵雲蹟，風來襲野芳。禪衣頻斗藪，蠟屐莫趨蹌。飛鼠時過擲，饑禽或下頏。憑欄何所適，望堞正相當。捧膳溪童絜，銜花鹿女香。登臨無險絕，不似畏巖牆。
霜露每懷感，江山空復情。老便林室靜，坐厭巷童聲。盡日都無語，逢人亦强迎。浮生過半百，安用此虛名。
積水夫差國，閒居魯叟心。石科雲起潤，城角竹連陰。燕入池塘晚，花開島嶼深。應當效疏傅，不惜橐中金。
屈原自著漁父篇，餔糟不及漁父賢。世無功名多浪死，劉伶阮籍于今傳。邇來獨酌邀明月，唯有青山李謫仙。謫仙歿後幾百年，市樓日沽千萬錢。沉湎豈少當道眠，文字不見空月圓。吳均之孫何我憐，雙壺貯醅持置前。豈乏阮李詩與瘨，淺飲强對春風妍。
上字黄封誰可識，偷傳王氏法應真。清淮始變醅猶薄，句水新來味更醇。欲擬比酥酥少色，曾持勸客客何人。紅梅雖是吾家物，老去無心一醉春。
春雨𩅨𩅨鳴百舌，林花淡淡洗燕脂。眼前耳底催人殺，不醉三杯大是癡。
風味正不寢，驟來寒氣增。簷斜滴野籜，窗缺摇春燈。孺子睡中語，歸人行未能。前溪波暗長，定已沒灘稜。
風雪雙羊路，梅花溪上村。鳥呼知木暖，雲濕覺山昏。婦子來陂下，囊壺置樹根。予非陶靖節，老去愛田園。
時望前湖倚玉梯，雲山橫絕路東西。只知遠目窮芳草，不見高人在曲隄。畫榼尋春應醉去，舊朋懷昔欲魂迷。海邊燕子來無數，願託雙飛寄短題。
折取東橋柳，青青向故人。欲知問館處，要識舊溪春。旋洒銅缾水，休霑野寺塵。吳門逢隠者，必是漢名臣。
鞏洛園陵啟，函關鹵部聞。素車迎紫氣，靈襪度青雲。歌欲傳長恨，人將問少君。明年賀元日，無復繡衣薰。
南岡新路平，東嶺新亭成。嶺上松萬株，嶺下泉一泓。松未龍鱗老，泉曾虎跡行。虎去豈不渴，松今豈不生。泉無百尺繩，安見甘與清。松無百歲人，安見千丈榮。道人能喻道，莫使世人驚。我來開醉眼，不似阮步兵。
年年杜鵑啼，口滴枝上赤。今同萇弘血，三歲化爲碧。因移新冢傍，顔色照松柏。
公愛樂天池上篇，買池十畝皆種蓮。薄城萬竿竹㛹娟，藤纜繫橋青板船。折腰大菱不直錢，鵁鶄鸂鶒沙際眠。水從太湖根底穿，月出洞庭山上圓。公歸與客相留連，秋風鶴唳春杜鵑。班鱸斫膾紅縷鮮，紫豉煑蒓香味全。我思白傅在三川，吳船雖有吳饌偏。當時九老各華顛，裴令來過吟復聯。至今怪石存舊鎸，七葉樹蔭黄金田。羨公有子勝昔賢，高門通車千萬年。
春灘尚可涉，不惜濺衣裾。古寺入深樹，野泉鳴暗渠。酒盃參茗具，山蕨間盤蔬。落日還城郭，人方带月鋤。
道路傳聞日，驚嗟尚復疑。疾因勤學得，命不與人期。賈誼年傷少，相如恨見遲。向來公輔器，看取李家知。
楚客連檣泊晚風，吳人江畔醉無窮。少陵失意詩偏老，子厚因遷筆更雄。貫口信潮千里至，平沙落日一時紅。知君兄弟才名大，我愧白頭遼水東。
溪頭三月草菲菲，城畔春游惜醉稀。莫信杜鵑花上鳥，人歸猶道不如歸。
已見楊花撲撲飛，鮆魚江上正鮮肥。早知甘美勝羊酪，錯把蒓羹定是非。
前欲淮南求海物，緘書未發報還臺。陸機黄耳何時至，罌品分傳事按杯。
折却毛魚一品資，吳郎聲屈向吾詩。若論鮆子無從著，冤氣衝喉未可知。
剝剝禽敲竹，薰薰日照花。耳中無俗聽，眼底有閑誇。迸筍過幽草，吹香到別家。吾懷方自得，切莫問生涯。
十片建溪春，乾雲碾作塵。天王初受貢，楚客已烹新。漏泄關山吏，悲哀草土臣。捧之何敢啜，聊跪北堂親。
讀易忘饑倦，東窗盡日開。庭花昏自斂，野蝶晝還來。謾數過籬笋，遥窺隔葉梅。唯愁車馬入，門外起塵埃。
悲憂如路去無程，靖節終朝酒自傾。苦苦來招爲醉伴，西山不使伯夷清。
常愛陶潛遠世緣，阮家仍有竹㛹娟。夜深風撼蕭蕭響，誰憶北窗人正眠。
永日無車馬，閑坊有竹鄰。雨中烏帽至，門外綠苔新。不殺雞爲具，堪題鳳向人。山公識墨在，知我舊來貧。
從來潭上別，先賽故山祠。却入舟中飲，無令盞盡遲。須拚一日醉，便作數年期。落日馬嘶急，岸傍人散時。
宵夢宋子語，晝得宋子書。書意與夢語，曾不異往初。昔我遭家難，逢子亦在廬。我南君大梁，千里非隔疎。念處天地中，天地猶一車。日月爲兩轂，星辰隨徐徐。晝夜轉不已，載之將焉如。冉冉趨死鄉，萬古曾無餘。其間乃有夢，覺實夢何虛。何虛亦何實，及盡皆同墟。身世既若此，合離休歎諸。
葦箔蠶齊老，桑林葉更生。楚禽多異響，蜀棧未堪行。客散岸傍席，馬還溪上城。過都當有問，爲語欲巖耕。
朱櫻再食雙盤日，紫禁重頒四月時。滉朗天開雲霧閣，依稀身在鳳皇池。味兼羊酪何由敵，豉下蒓羹不足宜。原廟薦來應已久，黄鶑猶在最深枝。
尋常不病眼，青白看人多。暫見朱成碧，難逢扁與和。金篦舊說在，訶子古方磨。我自苦風痹，思君那得過。
雨燕去還來，銜蟲爲雛食。雄雌濕已倦，梁棟冷並息。緣礎蚍蜉羣，拾餕蜻蜓翼。穀粟滿京囷，任從黄雀得。
物久必自化，化之猶騫騰。當看厠中蛆，去作盤上蠅。飛聲既混雞，歛迹何疑冰。寄言漆園吏，已知鵾與鵬。
秋風白虎嘷，長庚光如刀。水源縮竅穴，木根潛脂膏。啄實已細毳，齧枯皆豎毛。鬼啼竹籬梢，月黑爲朋曹。小兒莫畏聲，破管偶值遭。挂掇青紅蕡，拆剖皺刺韜。熟墜存虛房，瘦歛由失薅。西吹幾萬里，乃起東海濤。衡舂困龜魚，白沫丘岳高。原揚爛屋茅，岸裂樅船篙。貧門易𦵧藉，遠遊難撐操。驅雲失巫宮，迸雨入楚壕。攪空神兵發，穿窟乖龍逃。唯恐五色石，女媧補不牢。擺落缺西北，赤子何熬熬。常娥近天箕，學簸不學溞。欲使糠粃盡，撼死千歲桃。王母不敢訴，倚日黄人豪。自與穆天子，終朝醉酕醄。後得漢武帝，述以再種勞。因之來橫汾，作辭心切忉。
秋雨一向不解休，連昏接晨終窮秋。梅生不量仰天問，神官夜夢言語周。日月是天之兩目，忽然生瞖無藥瘳。只知淚滴爲赤子，赤子豈悞天公憂。天公哭𩅨𩅨，洒涕落九州。地祇不敢安，泥潦已沒頭。乃因從容詰神官，后稷今在帝所不。從前后稷知稼穡，曾以筋力親田疇。曷不告帝且輟泣，九穀正熟容其收。早時不泣此時泣，憂民欲活反扼喉。神官發怒髭奮虬，下士小臣安預謀。恐然驚覺汗交流，樹上已聽呼雌鳩。
有朋無明月，秉燭光强致。有月無樂朋，獨醉顔易醉。往年過廣陵，公欣來我值。期玩秋蟾圓，靜掃庭下地。復邀高陽公，賸作詩準備。特特乃多違，後池風雨至。一夜看石屏，怛吟無逸氣。今宵皓如晝，千里嗟離異。固知理難并，把酒遥相寄。
冕旒高拱元元上，左右無非唯唯臣。獨以至公持國法，豈將孤直犯龍鱗。茱萸欲把人留楚，苜蓿方枯馬入秦。訪古尋碑可銷日，秋風原上足麒麟。
誰言天去遠，山上有樓臺。峯色引谿色，共入茱萸杯。行當登泰山，雲掃日月開。栢烏與城烏，兩處休鳴哀。
李白死宣城，杜甫死耒陽。二子以酒敗，千古留文章。我無文章留，何可事杯觴。況承先子戒，宜不著口嘗。昔聞有田竇，以此相滅亡。禮飲不在多，歡飲不在荒。二公方逢時，安得入醉鄉。
三更醉下陵陽峯，平明溪上去無蹤。叉牙鐵鎖謾橫絕，濕櫓不驚潭底龍。斷腸吳姬指如筍，欲剝玉棐將何從。短翎水鴨飛不遠，那經細雨山重重。却顧舊埒老病馬，塵沙歷盡空龍鍾。
西方有鳥鼠，生死同穴居。物理固不測，孰言飛走殊。雄雌豈相匹，飲啄豈相須。一爲枝上鳴，一爲莽下趨。苟合而異嚮，世道當何如。
經月不出戶，堂上多綠苔。忽有方外客，衣披稻畦來。來從青山下，手把紈素裁。筆草數行字，瘦蛇起春雷。渴墨未散霧，屈角麟欲開。裝爲兩大軸，置我并瓊瑰。懶瞋長鬚奴，挂壁不掃埃。智永與懷素，其名久崔嵬。師今繼此學，入神在徘徊。未料輒以我，便比和羹梅。我心常苦酸，得姓何可能。
阮生存詠懷，美彼曜朱堂。一榮不復枯，五色異衆芳。衆芳發朝露，俄以歛夕陽。丹莖起瓦礫，又匪媚棟梁。此稟由至和，君子要有常。
贈言必有規，無規固無言。强言苟無補，何異秋蟲喧。君行蜀道難，不厭治輕軒。母歿未歸土，女長未出門。誰能力爲此，勞苦游牆藩。
昔罷宣城守，將歸尚撫予。殷勤爲開徑，慘愴遂登車。告老聞還楚，遺榮喜效疏。西山忽埋玉，松露助漣如。
西蜀何夫子，濡毫作冢銘。遼遼傳耳目，炳炳若丹青。罷市知遺愛，存祠識舊形。生芻莫能置，江闊底滄溟。
不向斗牛望，已聞風雨哀。沉埋太阿劍，毀折豫章材。百鍊飽於鍛，九層誰起臺。平生嗟泯泯，逝水詎重來。
楚女霧露中，籬上摘牽牛。花蔓相連延，星宿光未收。采之一何早，日出顔色休。持置梅鹵間，染薑奉盤羞。爛如珊瑚枝，惱翁牙齒柔。齒柔不能食，粱肉坐爲讎。
輕舟與客歸，竹下閑棋局。煮鱟吳味新，篘醪楚釀熟。風吹山雨來，冷射膚生粟。醉昏笑語同，不看西齋錄。
高閣潛心所，圖書曝蠹收。青山隨宅轉，遠水向門流。迤邐看無厭，潺湲聽不休。一聞秦洞說，便欲泛漁舟。
一身頭面間，所用蓋有長。兩耳主於聰，兩目主於光。維鼻主於嗅，維舌主於嘗。以耳辨黑白，以目分宮商。以鼻識酸鹹，以舌聞嗅香。各各反爾用，安得無悲傷。此能而兼彼，自勞由不量。寄言世上人，欣欣蹈其常。
東方有野父，禳田一豚蹄。復操一盂酒，祝穀滿吾棲。百金請救兵，所欲奢所齎。彼何滑稽生，仰天獨笑齊。
自余居田里，未免病與貧。常把神農書，每以藥物親。處方猶持法，義比君使臣。但恨無餘資，豈及療我鄰。筆頭不中書，聊可備急人。昨日除吏來，吾邦爲長民。欲溺復燃灰，敗筆前已陳。
風驅暴雨來，雷聲出雲背。若决千仞溪，追奔下天鎧。堂堂亞夫軍，吳楚不足碎。旱氣沃原田，煩蒸洗闤闠。深料生注射，聚沫猶壅礙。青葱草樹鮮，斷歿虹霓在。向晚留霽暉，天容染新黛。
梁雖千里近，楚隔九江深。卑濕嗟猶劇，炎蒸老不禁。高懷雲出沒，寄信鳥浮沉。君去逢親舊，微吟亦見心。
良驥不必大，騰羈已超邁。良弓不待寒，調弦自勁快。宣城古大邑，聽訟易聾聵。君能抉其塞，宰與民共頼。自當割雞用，刃必無鈍敗。嘗聞開元時，令長多賜戒。戒石今尚存，世異事不背。以此贈行行，無酒勿我怪。
魏帝昧遠圖，於吳求鬭鴨。乃爲吳人料，重玩志已陿。江南有嘉樹，脩聳入天插。葉如欄邊跡，子剝杏中甲。持之奉漢宮，百果不相壓。非甘復非酸，淡苦衆所狎。千里競賫貢，何異貴爭啑。
隔竹已見月，清光度谿來。移影上素壁，與我相徘徊。是夜正中秋，天地霧露開。人疑玉兔出，藥仵不生埃。嫦娥倚冰輪，豔色若自媒。他夕豈不好，物意爲之摧。
儒者服襃衣，氣志輕王公。一落該網中，折節長俯躬。山東多豪士，片言不可窮。青土饒嘉棗，無以人鈍蒙。彼知南楚輕，强始必弱終。矯志合其情，乃是吾徒通。行當問友生，爲我舉杯空。
松上垂青蔓，蒲根瀉碧泉。高僧來不見，却返五峯前。
心存名山久，積歲未及遊。將過值風雨，路不通馬牛。丁壯四五人，籃轝時更休。轉谷逢煙火，下隰多田疇。偃穟黄壓畝，刈麻東盈丘。始覺山門深，長松如騰虬。直上百餘尺，蒼髯葉脩脩。五峯迎人來，冷逼臺殿秋。石泉出雲中，引入舍下流。緣源至巖口，巖底魚可鉤。天昏碧溪去，果熟青猿偷。草樹不盡識，自起詩人羞。濺濺澗水淺，苒苒菖蒲稠。菖蒲花已晚，菖蒲茸尚柔。靈根采九節，試共野僧求。逡巡能致之，衰疾無甚憂。昔聞有釋子，渡江用杯浮。棲心向茲地，埋骨在林陬。駁陰漏斜光，徒欲窮巔幽。夜還南陵郭，幾落猛虎喉。
五里十里銷磨盡，千蹄萬蹄來往蹤。古今不是不經歷，踏破青山重復重。
我念仲氏疾，走轂不暇膏。久處田園閒，風日慣犯冒。暮過春穀溪，亭長或前勞。乃心在手足，豈得事請造。邑僚相哀憐，曾未曰簡傲。朝夕論藥品，況是素所好。頗能識精麤，固靡窮突奧。吾親日倚戶，西首只待報。不知羸苶劇，飲餌須諭導。既平憂已寬，勝境思一到。原田經秋霖，步履畏宿潦。山中趣多幽，松下浄不掃。言歸尚泥塗，雲綻喜暫曝。還將奉談笑，近已逢問耗。入門得寄詩，欲覽整白帽。酒壺及霜蟹，致釀知談操。豈同里中俗，唯罪往不告。醉來夜揮毫，明月爲絕倒。
天意漫漫物自供，聞香能至是喧蜂。野人割蜜不須盡，留與寒脾作御冬。
小人貧於資，君子貧於時。小人富於貨，君子富於辭。貧雖同寒饑，富不同路岐。彼富歿則已，此富名不移。丈夫事百變，未死安可期。明明趨財利，莫卹前人嗤。舉家如春蠶，仰食不可遲。況念宿債窘，何愧賤士爲。買臣嘗負薪，相如猶滌巵。君思此二人，信吾言不欺。邇者有趙壹，窮憤自興詩。乘驥抱美玉，樂與和未知。古來鮮逢遇，後世無苦悲。
予指老無力，不能苦多書。書苟過百字，便覺筋攣拘。京都多豪英，往往處石渠。作書未可周，寄聲亦已疎。後園有嘉果，遠贈當鯉魚。中雖聞尺素，加餐意何如。
移榻愛晴暉，翛然世慮微。懸蟲低復上，鬭雀墮還飛。相趁入寒竹，自收當晚闈。無人知靜景，苔色照人衣。
昭亭送客地，來往四十年。常視松端日，每稽潭上船。風移虎旗脚，寒入牛童肩。待訪名山去，相期廬阜前。
潘侯話廬山，落落尤可伏。初云江上來，遠見雲中瀑。捨舟到雲外，觀瀑已巖麓。往往逢平田，攢攢愛深木。竹門懸徑微，源水陰藤覆。坐石浸兩骹，炎膚起芒粟。夕陽穿萬峯，高下相出縮。尋常杳不分，但被煙嵐畜。絕頂水底花，開謝向淵腹。風力豈能加，日氣豈能𣋉。攬之不可得，滴瀝空在掬。夜昏投僧居，孤燈望溪曲。忽聞清磬音，漸近幽林屋。止侯休多談，已滿我心目。懷游二十年，夢寐今固熟。何當借輕舠，一往如飛鶩。
谿霧晝又收，山村夜初晦。饑禽來往飛，遠樹清紅碎。原上楚牛童，屋頭吳婦碓。雞肥酒已熟，野老邀同輩。
紫緣常爲海錯珍，吳鄉傳入楚鄉新。罇前已奪蟹螯味，當日蒓羹枉對人。
一見新安守，便若新安江。洞澈物不隔，演漾心所降。遠指治所山，已入鄰齋窗。捧輿登南嶺，策馬懷舊邦。養親將爲壽，傾甘抱玉缸。觀軍將勞士，臠肥堆羊腔。下車談詩書，上世擁旄幢。勿窺淵游鱗，無吠夜驚尨。他日聞課第，天下誰能雙。
染霜胡甘熟，烘日荔枝美。橘柚未爲精，葡萄安可擬。郭生始能贊，魏文何謬比。二果皆世珍，乃遺及賤士。而復副醇{酉盆}，或乞自諸己。豈唯享遠味，終得爲直矣。
昔辨荆州悞，今爲越叟迷。黄甘與綠橘，正似珷玞圭。
蒼山自爲門，呀豁異鎸鑱。路通石壁盡，潦起田穟陷。傍嶺有結廬，潛潭浄於鑑。聞之固欲往，久雨濕泥埿。莫陪太守車，然諾豈誑賺。遥遥橋上去，望望馬猶站。畏滑不肯行，非關惜韉䪌。
潘侯擅詩筆，五色神授江。世家有大勳，佐舜同厖降。子孫逢太平，少小事書窗。源流本慷慨，吐論皆經邦。量猶函牛鼎，吾徒媿罌缸。開口必典實，省腹唯空腔。作者過我門，應笑無戟幢。窮老在弊廬，何異守戶尨。有心希買交，白璧無一雙。
蛟龍養鬐鬛，當在浩浩潯。虎豹養文采，當在巍巍岑。我無太山高，我無滄海深。斗水與堆阜，恐未慰此心。
禰衡負其才，沉沒鸚鵡洲。李白負其才，飄落滄江頭。後亦多效此，才薄空覊囚。文章本濟時，反不能自周。吾嘗戒吾曹，慎勿異爾流。臧倉毀孟軻，桓魋迫聖丘。雖云推之天，未免皇皇求。吾今重子學，無力薦公侯。行當思吾言，非教子佞柔。
吳客歸從楚，霜華著馬蹄。倦童持弊橐，呼艇過寒谿。索寞區中飯，依稀日午雞。張儀猶舌在，不必愧於妻。
乾若會稽筍，色比荆州銀。熟宜煨栗火，飲助擁爐人。低陰欲飛雪，酒微生頰熱。海上使方來，多饟不爲餮。
昔固聞陸海，今復有潘江。文章吞時英，光芒瞻星降。如游太室陽，仰見玉女窗。高才生大國，試政來遠邦。道傍一相顧，冰壺臨瓦缸。逸驥美豐肉，老䍽慙瘦腔。藻詠答下俚，玉鈴鏘寶幢。尋言不悟言，自笑趁塊尨。終知將門豪，射雕常貫雙。
吾聞天台久，未見天台狀。去海知幾里，去天知幾丈。峯嶺隠與出，巖壑背與向。雲雷反在下，泉瀑反在上。幽深無窮窺，杳渺無窮望。至險可悸慄，至怪可駭喪。石橋彎長弓，跨絕絃未放。當時白道猷，平步入青嶂。去爲六百石，亦見志所尚。子欲廣異聞，可以一尋訪。
宏詞郎，姑蘇住，千千蚨母絲繩度。誰將爲壽不肯收，上馬慨然如脫兔。獨持茶丳過江來，已把贈人空手去。雨雪綏綏出楚關，我無魯酒徒相顧。
冷雨凝雪未成雪，潭空魚寒歸石穴。長篙扣穴倩鯉魚，寄信山頭來奠設。魚傳水鳥飛上山，山木槎槎乾吹咽。旋灰起角巫鼓鳴，漆俎銅盤顫牲血。瑟琶嘈嘈神降言，福汝祐汝無災蘗。西向啐飲東向迴，谿心却望山崔嵬。
流光冉冉即衰遲，物趣迴環似轉規。長景已知今日至，孤懷不比少年時。阻陪上閤鴛鸞後，且與南州父老期。況有舂禾新酒熟，百分休放手中巵。
哀鐸悽悽裏，銘旌杳杳中。澗雲銷繐帳，山雨入蒿官。世路行來久，泉途去莫窮。素吟應共葬，飲韻在松風。
顔公忠血化爲碧，顔公奇筆留在石。十存三四復不完，完者椎模少稜壁。許昌斷碣稱最佳，已經田火侵鉤畫。今復涇山好事人，別識偶得從糞礫。青天雲破星辰明，牽牛半沒河敘白。日來翻覆又覩字，久苦堙埋窟螻蟈。碑身上下亡八九，況乃龜蚨與螭額。不知歲月紀述由，真卿二字如新蹟。蠶頭缺齾燕尾斷，斬玉摧金競𦵧藉。顔公名與喬嶽齊，置在窮鄉猶棄擲。孤城野鬼多神靈，守此隳殘應自惜。不虞發掘出幽沉，泣雨霏霏愁向夕。氈敲墨刷將寄誰，不付驚弦付鸞翮。鸞飛萬里徧八荒，豈止持傳吳楚客。中郎有孫能此書，要官木刻輸金帛。方爲大尹雖少閑，得之究玩如轂炙。我鬢蓬然兩眼花，欲學辛勤定無益。人生愛留身後名，□□立勳書史冊。□□終知有磨滅，至剛可銷堅可折。欲圖億載安所設，世上轉頭方耳熱。
淮南寄我玉醅酒，白蚶海月君家有。欲持就味明日期，窮羹易覆已反手。從事開筵不可辭，燕脂秀臉羅前後。長頸善謳須賸謳，只恐老來歡意休。
君辭予家傾蟻醅，自有嘉味須持來。青篾絡缾方出戶，紅粧侑席已邀杯。窮愁一飲猶關分，側望羣賢不可陪。靜坐紙窗無所得，只將文字眼前堆。
清羸將家子，苦節自寒儒。四壁我何有，一錢君亦無。下灘船自急，聞雁日將晡。行愛青山口，人煙事網罛。
毛公明於詩，其系宜善續。前示五長篇，大須傾幾曲。豈特元和間，咳唾成珠玉。
山高雲在下，諸壑藏半空。千重萬重翠，正望落日中。不知野僧歸，石徑寒易通。松間無人掃，隕葉如斷鬉。獨行逢暮寒，衣裂溪上風。
梅要山傍水次栽，非同弱柳近章臺。重重葉葉花依舊，歲歲年年客又來。雖愛千枝競繁密，還嗟短髮已衰頹。郎官博士留車騎，擁蔽脩篁爲斫開。
吳味期君强飲開，楚醅因我破愁來。何言合美將虛館，却憶爭妍就捧杯。夜霰已先庭雪集，單衣難與毳裘陪。踐盟幾欲驅車去，塵事無端日日堆。
笭箐畫蛤瓦缸醅，海若淮壖各寄來。將學時人鬭牛飲，還從上客舞娥杯。蓬蒿自有蔣生樂，珠翠寧容鄭氏陪。莫計暄寒與風雪，古來黄土北邙堆。
臘近冬殘雲未合，江南青壠麥休肥。誰將太守隨車雨，一夜從風作雪飛。
四和還如九酘醅，更醇更美未嫌來。相逢莫作兩般眼，一飲不辭三百杯。嵇阮當時無俗慮，山王雖貴亦能陪。如今世態尤堪薄，只把官資滿眼堆。
朔雲生晚雨，臘霰集狂風。不數花多出，安知天更工。漫階夜已積，萬物曉初蒙。誰憶新豐酒，乘馿灞水東。
君乘瘦馬來，骨竦毛何長。下馬與我語，滿屋聲琅琅。一誦廬山高，萬景不得藏。出沒望林寺，遠近數鳥行。鬼神露怪變，天地無炎凉。設令古畫師，極意未能詳。誦說冒雨去，夜宿昭亭傍。明朝有使至，寄多驚俗章。
採石月下聞謫仙，夜披錦袍坐釣船。醉中愛月江底懸，以手弄月身翻然。不應暴落饑蛟涎，便當騎魚上九天。青山有冢人謾傳，却來人間知幾年。在昔熟識汾陽王，納官貰死義難忘。今觀郭裔奇俊郎，眉目真似攻文章。死生往復猶康莊，樹穴探環知姓羊。
噫風鳴悲鳶鳴哀，雨霰枯木爲之摧。昭亭山頭野火滅，海水夜凍迷蓬萊。燭籠以爪自掩耳，酒盞生冰拈不起。陶潛棄官屋無米，兒嚎妻啼付鄰里。
知君棄官後，江上尋名山。心既慣世內，迹欲還人間。昭亭忽來過，覽古興長歎。野寺拂塵壁，丹陽已斕斒。殿角虛寶鐸，微風聲珊珊。遺像與筆蹟，始得觀裴顔。淺井何泠泠，前溪何潺潺。幽幽隨猿鳥，渾渾忘區寰。裂裳不爲媿，餌芝不爲難。坐對寒雨中，松上孤鶴還。
來何遲遲去何勇，羸馬寒僮肩竦竦。昨日棄爲梅福官，扁舟早勝大夫種。負經不厭關山遥，訪我猶將歲月恐。得言會意若秋鷹，反翅歸飛輕飽氄。明朝到家年始開，椒花壽酒期親捧。何當交臂須强行，莫作區區事丘壠。
哀哀彼鄧子，扶柩歸長沙。朝暮哭失聲，驚聒牆上鴉。飛去復飛還，相與棲水涯。卜葬不當緩，早晚能到家。
春雪滿簑笠，海邊先燕歸。千林新改葉，百衲舊來衣。谿水從何至，山雲自解飛。報言巖下客，齋鉢筍應肥。
淮南歷覽還宣城，囊多嘉句何冰清。入門先叫十年兄，袖中大卷持來評。我雖暗愚眼不盲，要識合如劉長卿。舉頭不言笑且驚，此兄議論頗稱情。我亦感君知我名，阮籍從呼作老兵。
姑蘇臺上麋鹿嚎，夫差城中樓觀高。荒榛盡已付明月，萬古憤怒空秋濤。吳亡越霸能幾日，後世擾擾猶鴻毛。孟軻善養浩然氣，充塞天地無饑嗷。慕而爲堂亦有意，不學屈子成離騷。
昨夜輕雷起風雨，芍藥紅牙竹欄土。南庭梅花如杏花，東家殘朱塗頰䩉。萼爲裳衣蕊爲組，枝爲高居幹爲戶。蛺蝶未生蜂未來，赤身掩斂無金縷。終然有子當助傅說羹，落亦不學飛燕皇后迴風舞。此意又笑麻姑與王母，勾引何人擗麟脯。是非方朔謾漢武，只知此桃不知語。樹不著口數，而今言之已莫補，放我渾丹鳳皇羽。
難開密葉不因寒，誰翦鵝兒短羽攢。猶是去年驚目豔，不知從此幾人觀。重重好蕊重重惜，日日攀枝日日殘。我爲病衰方止酒，願携茶具作清歡。
一聞春禽婆餠焦，竹林山木生蕭條。憶君將向洛門去，胡馬無塵塞路遥。將軍本是漢丞相，玉帳坐辨牙旗梟。白面書生有肝膽，少年曾過咸陽橋。今雖老病由廬巷，爲報緩制秦兵驕。
君家梅溪上，但見梅花白。我家家樹紅，求枝寄歸客。翦接如交情，本末不相隔。明年舉酒時，醉頰生微赤。
朝開南籬梅，暮聞北池蛙。何時科斗生，草根已吐牙。只畏草葉長，其下可隠蛇。游子且勿行，科斗成蝦蟆。
一冬常噤默，乘春何多舌。蒼毛無文章，尖啄苦騰說。曉升高高樹，百鳥言漏泄。只未學鳳皇，有亦學不徹。傷哉古辯士，往往遭車裂。
前時見多葉，曾何數尋常。今見葉又多，移賞南澗陽。寄言莫苦恃，更多殊未央。
棐柏移皆活，風霜不變青。冢垣雖闃寂，田客每丁寧。不待爲書几，常流作鬼庭。東邊夾路少，更致儻能令。
香象紅蕖坐，花盆白石臺。上公金印去，王子玉駒來。心是寒缾水，明無寶鏡埃。世人何擾擾，時爲一言開。
新雷動江雨，百鳥響溪巖。逆水送行客，順風催挂帆。過山唯廟敬，團飯與烏銜。太守雖憐舊，須妨有嫉讒。
新晴宜野望，最愛是山前。遠近花兼竹，高低水拍田。呼名鳥無數，問姓客多年。此地春耕晚，吳牛樹底眠。
中流清且平，捨楫任船行。漸近鷺猶立，已遥村覺橫。何妨綠樽滿，不畏晚風生。屈賈江潭上，愁多未適情。
雲壓花房冷，風開柳絮遲。幽人宿酲在，靜館晝眠時。欲雨天無雨，將絲鬢未絲。孔融過五十，歲月已堪悲。
前時春社畢，今日燕來飛。將補舊巢缺，不嫌貧屋歸。銜泥和草梗，側翅過柴扉。豈比驚丸雀，迎人欲拂衣。
處處梨花發，看看燕子歸。園思前法部，淚濕舊宮妃。月白鞦韆地，風吹蛺蝶衣。强傾寒食酒，漸老覺歡微。
挑筍春雷後，晴坡過雨時。何言江外早，已比洛陽遲。園客自偷賣，主人那得知。徒令養新竹，待與作藩籬。
要識吳同蜀，須看線海棠。燕脂色欲滴，紫蠟蔕何長。夜雨偏宜著，春風一任狂。當時杜子美，吟徧獨相忘。
年年收稻賣江蟹，二月得從何處來。滿腹紅膏肥似髓，貯盤青殻大於杯。定知有口能噓沫，休信無心便畏雷。幸與陸機還往熟，每分吳味不嫌猜。
吳人惜燕駿，燕馬卧吳家。毛骨從前貴，關山欲去賒。草深閑楚澤，力盡憶胡沙。御史乘來久，時逢避路騧。
閉戶無還往，端居廢禮容。花爲貧富燄，燕是舊過從。持屐對人蠟，綻衣看婦縫。非同叔夜傲，切莫怪疎慵。
一入秦宮去，千山隴樹秋。能言依婦女，學語類徘優。玉鎖閑拘束，金籠不自由。哀良是黄鳥，死爲穆公羞。
烏蟾不出海，天地無明時。萬國睡未覺，一聲雞已知。樹頭星漸沒，枝上露應垂。人世紛紛事，勞勞只自爲。
鵝鴨出欄去，兒童臨水驅。欲開花泫露，聚噪鳥窺厨。秣馬刈青草，買薪嫌五銖。錢刀豈今古，村叟一何愚。
木鎖初開水上城，竹籬深閉日光生。青苔井畔雀兒鬭，烏臼樹頭鴉舅鳴。世事但知開口笑，俗情休要著心行。是非不道任挑撻，唯憶當時阮步兵。
昭亭萬仞山，古廟半山間。賽雨使君去，釣潭漁父閑。蕨肥巖向日，竹暗壠連關。北望高樓上，南飛鳥自還。
三洲灘口急，兩水渡頭來。下過桓彝宅，上通嚴子臺。潺湲瀉寒月，滉漾照春梅。白鷺驚起處，魚多見底迴。
一過響山畔，常思路中丞。開亭宴貔虎，制賊象冰蠅。舊刻多磨滅，今人少誦稱。茸茸春草長，時有牧牛登。
伍員奔吳日，蒼皇及水濱。彎弓射楚使，解劍與漁人。抉目觀亡國，鞭尸失舊臣。猶爲夜濤怒，來往百川頻。
每見昭亭壁，高璩筆墨存。丹青虛格裏，雲霧碧紗痕。鳥屎常愁污，蟲絲幾爲捫。貴來曾改觀，世故有誰論。
信讒多見逐，伐國豈無仁。屈子行江畔，昭王問水濱。包茅曾責貢，香草自持紉。莽蒼山川在，漁歌屬野人。
項籍路由此，力豪聞拔山。八千提楚卒，百二破秦關。陔下圍歌合，江頭匹馬還。却思諸父老，相見亦何顔。
細雨春岡滑，無因駐馬蹄。裘單懷後侶，風急過前溪。近寺聞魚鼓，穿林聽竹雞。田家舂正急，炊飯待鋤犂。
古有琴高者，騎魚上碧天。小鱗隨水至，三月滿江邊。少婦自撈摝，遠人無棄捐。憑書不道薄，賣取青銅錢。
諸葛久精妙，已能聞國都。紫毫搜老兔，蒼鼠拔長鬚。露筦何明浄，煙丸事染濡。班超投此去，死作玉關夫。
大實木瓜熟，壓枝常畏風。帖花先漏日，噴露漸成紅。青箬包山舍，馳心奉漢宮。誰將橐駞載，辛苦向驕戎。
竿頭注腐鼠，水次野蜂知。每視銜飛翅，因薰劚取陴。絳囊千里道，乾蛹百鈞馳。盡入公侯第，雕盤助酒巵。
高林似吳鴨，滿樹蹼鋪鋪。結子繁黄李，炮仁瑩翠珠。神農本草闕，夏禹貢書無。遂壓葡萄貴，秋來遍上都。
鳥命若楊葉，夜棲雞翼間。情知羽毛薄，自禦雪霜難。相託爲溫燠，終非學附攀。猶勝居鶻握，憂懼得生還。
高齋謝公歿，此地即危樓。不改窗中岫，無停川上舟。壁陰緣薜荔，城暝笑鵂鶹。萬井曉煙合，素霓橫樹頭。
北客多懷北，庖羊舉玉巵。吾鄉雖處遠，佳味頗相宜。沙水馬蹄鼈，雪天牛尾貍。寄言京國下，能有幾人知。
五月黄梅肥，終朝密雨微。綠苔侵竹閣，潤氣裛人衣。背隴霑牛去，銜蟲濕燕歸。高山發瀑水，夜漲入吾扉。
斫漆高崖畔，千筒不一盈。野糧收橡子，山屋點松明。只見樹堪種，曾無田可耕。兒孫何所樂，向此是平生。
傳道零陵守，茲亭暫解裝。分羣同雁鶩，幾日到瀟湘。班竹思虞舜，赬萍憶楚王。殷勤吏部句，今亦誦無忘。
宛水過城下，滔滔北去斜。遠船來橘蔗，深步上魚蝦。鵝美冒椒葉，蜜香聞稻花。歲時風俗美，笑殺異鄉槎。
莫打鴨，打鴨驚鴛鴦。鴛鴦新自南池落，不比孤洲老禿鶬。禿鶬尚欲遠飛去，何況鴛鴦羽翼長。
杳杳鐘初發，昏昏戶閉時。巢禽投樹盡，疲馬入城遲。醉唱眠茅屋，曉光透槿籬。荷鋤休带月，亭長豎毛眉。
日從東溟轉，夜向西海沉。羣物各已息，衆星燦然森。蝦蟆將食月，魑魅爭出陰。阮籍獨不寐，徘徊起彈琴。
行到東溪看水時，坐臨孤嶼發船遲。野鳬眠岸有閑意，老樹著花無醜枝。短短蒲茸齊似翦，平平沙石浄於篩。情雖不厭住不得，薄暮歸來車馬疲。
日暖楊花四散開，江邊鮆魚無數來。伊魴洛鯉不堪憶，丙穴漾陂何可咍。賀監休思鏡湖去，應知李白跨鯨迴。
鐵鑄小香爐，壁環平口鋪。麝焚葵葉大，獸齧竹根趺。浄几群書外，閑堂一物無。中間任灰燼，終與蕙蘭俱。
楚匠斲山骨，折檀爲轉臍。乾坤人力內，日月蟻行迷。吐雪誇春茗，堆雲憶舊溪。北歸唯此急，藥臼不須擠。
盆是荷花磨是蓮，誰礱麻石洞中天。欲將雀舌成雲末，三尺蠻童一臂旋。
谿上桃花發，山前桂舸移。水流過峽急，風逆出江遲。南國魚蝦厭，東都夢寐思。逢人若有問，不似在朝時。
每有西歸客，誰無滿袖詩。都忘將別意，競媚向官資。憑在屋頭月，照君牆上旗。不同山一定，更遠更相隨。
幾樹桃花夾竹開，阮家閭巷長春苔。啟扉索馬送客出，忽覺青紅入眼來。
當時永叔在楊州，中秋待月後池頭。約公準擬與我敵，是夜二雄張利矛。我時小却避其銳，風愁雨怛常娥羞。主人持出紫石屏，上有朏魄桂樹婆娑而枝虬。作詩誇詫疑天公，愛惜光彩向此收。四坐稽顙歎辯敏，文字響亮如清球。更後數日我北去，相與送別城門樓。誰知康成能飲酒，一飲三百杯不休。雞鳴各自便分散，山光寺側停畫舟。我來謁公公未起，卧索大白須扶頭。而今倏忽已八載，公領府事予居憂。歐陽始是玉堂客，批章草詔傳星流。問公可憶羊叔子，雖在軍中常緩带而輕裘。寄聲千里能信不。
江雲如旗脚，墨點飛雁行。平圃采芳菊，上水酌桂漿。爲言此何時，杜子逢重陽。醉思莊生達，哂彼齊景傷。至今孤亭間，獨有九日章。昔我來齊山，山僧迎道傍。騎馬到寺門，亂石屹若牆。值雨不徧歷，但取山泉嘗。牧之舊遊處，苔滑屐莫將。却返弄水涯，隔溪望青蒼。絕頂見茅屋，洪波日湯湯。雲霞與雁鶩，還動秋客腸。去逾十五年，游宦韓陳梁。哀哀遘禍殃，乃再居南方。欲往尚未可，追吟寄支郎。
至和癸巳十二月兮，友人語我火犯房。芒射鈎鈐而拂上相兮，禍非弼臣誰可當。昨日聞太宰悟天道而畏忌兮，歸卧其第三拜章。太宰既不得請而賜黄金百兩以爲壽兮，諫官御史猶擊强。明年孟陬臨淄公薨兮，果然邦國橈棟梁。豈無神醫善藥以起疾兮，固知稟命有短長。公自十三歲而先帝兮，謂肖九齡宜相唐。後由石渠鳳閣禁林以登樞兮，俄佩相印居廟堂。出入藩輔留守兩都兮，其民詠歌盈康莊。官爲喉舌勳爵一品兮，經筵講義尊蕭匡。年逾順耳不爲夭兮，文字百卷存縑箱。子孫侁侁同雁行，二女貴婿富與楊。未知歸葬何土鄉，臨川松柏安可忘。我爲故吏摧肝腸，洒淚作雨春悲凉。精魄其歸於天乎，必爲星宿還高張。骨肌其歸於土乎，必爲蕙芷不滅香。墓碑墓銘誰能盡其美，我爲欲傳萬古須歐陽。
鍾令昔醒酒，豫章留此花。黄金盞何小，白玉椀無瑕。始入吳郎宅，還歸楚客家。從茲不能醉，只恐費流霞。
十片寒湖滑，千秋白浪根。蒼蒼古崖色，疊疊老苔痕。欲象巨鼇頂，俯當科斗盆。唯愁作險說，平地起崑崙。
韓子於文章，所貴不相傚。譬彼古今人，同心不同貌。吉從志久慕，亦以重名教。鳴鐘與享鼎，易厭非苦樂。祿仕不及親，揚名可爲孝。君方佐大邑，美錦同翦鉸。遂令吾鄉民，綢直無曲橈。既暇乃作詩，欲與前人較。朝來忽有贈，捧若管窺豹。又如捕鯨魚，空自持網罩。心降醉且睡，昏昏不知覺。
山水東陽去未去，朋親苕霅朝復朝。更無越相逃名舸，猶看吳王送女潮。海燕歸齊聲滿屋，谿梅開過子生條。明年十月吏迎處，七里灘前棹奏簫。
擬君杜鵑花，發當杜鵑時。朱袍照白日，光彩生路岐。自比青鼠爪，中心如亂絲。絲亂復不理，況復遠別離。傾觴恨不深，立馬恨不遲。千山從此隔，三歲或前期。爾後各寄書，空識滿紙辭。非如笑言樂，但有牽懷悲。念昔蘇與李，徘徊問何之。
朝乘鐵獺上青山，最滑春苔亂石間。出入白雲勝蠟屐，玉驄雖貴未應閑。
怱怱車馬鳴，趁此天新晴。歸逢暮春月，正值氣候清。久已念行邁，遂往不計程。吾貧莫具酒，祖席愧羣英。美{炙火=肉}割肥鵝，大觥酌冰瓊。雖無綠琴奏，尚有青松聲。日昃君未醉，睠睠愁將行。視景不可駐，漸向西林傾。去無兒女悲，慷慨懷抱明。明當發野館，跨鞍猶宿酲。故人桃州守，走吏來相迎。道傍薔薇花，自引蝴蝶輕。隨風香襲人，乃覺離思嬰。求友彼黄鸝，繞樹啼㗀嚶。言會且未涯，返睇還頓驚。始憶康樂言，賞心良難并。不見水鴨飛，但起野鴛情。向來東溪上，相望何盈盈。揚鞭動悲吟，復恨隔高城。高城在何處，春雲漭然平。白醪甕已熟，紫線蒓已生。聊尋父老飲，況是溪魚烹。
雲出任西東，飄然意莫窮。山川生眼界，巾舄徧區中。去去曾無著，勞勞本是空。梅谿人可見，重爾似泓公。
去年茶熟君得補，今來茶熟君已去。心曾不計茶有無，隼在高風自騰翥。昨日我送吳侯歸，未忍重臨離別處。不若羣公憐禰衡，相逐縱橫唯柳絮。
京都三月酴醾開，高架交垂自爲洞。素葉層層紫蕊香，釀歸光祿春生甕。東陌西池走鈿車，芳林廣囿飛朱鞚。二年不到大梁城，江邊淚滴肝腸痛。況茲齒髮漸衰老，已是憂愁不如衆。宣城北寺來上人，獨有一叢盤嫩蕻。去歲遊吳求不得，今朝還喜自持送。眼底雖同往日看，樽前所憶皆成夢。又置新茶采雨前，鳥觜壓磚雲色弄。對花却酒煑香泉，强詠才慙非白鳳。
最好聲音最好聽，似調歌舌更叮嚀。高枝拋過低枝立，金羽脩眉墨染翎。
蜀帝何年魄，千春化杜鵑。不如歸去語，亦自古來傳。月樹啼方急，山房客未眠。還將口中血，滴向野花鮮。
我學猶肥腱，一食輒易厭。君何以名虛，每來車馬淹。經術素所淺，道義安得漸。獨有寒苦吟，可與前古兼。今者抱悲哀，憔悴居窮閻。愁鳴無好音，亟別空顧瞻。詩言留彼美，欲和慙無鹽。短兵當長戈，焉得不盡殲。又如握枯蒿，逆風乘烈炎。膏肓靡自療，誰復望針砭。
江上雙畫舸，風帆或先後。晚共泊蘆洲，欣同幕中友。一過長風沙，一住貴池口。當時驄馬客，今是憑熊守。每憐諸女賢，與婿來爲壽。上去至南康，嫁妹事箕帚。不畏楊瀾險，不爲廬峯秀。二君情義著，我送何須酒。
古徑約城斜，鋤荒可過車。直穿深篠去，不比繞村賒。伐樹侵籬脚，裨塍掘澗沙。欲爲蘭若處，松柏屬吾家。
鞍傍带劍魚皮鞘，馬後携童越葛衫。度水緣山君底急，區區爲答古千巖。
已過穀雨十六日，猶見牡丹開淺紅。曾不爭先及春早，能陪芍藥到薰風。
鄉林空林木，不見古人居。猶尋古人跡，更與古人疎。昔爲賢豪里，今作魑魅墟。湖邊夜夜月，光彩波上餘。
山頭寒泉穴，浄若鏡面平。熨齒敲冰冷，貯缾微玉聲。傍有野鹿跡，上啼林鳥清。何由一往挹，況復方病醒。
孫氏有吳國，四海未息戈。獵以耀威武，平野萬騎羅。英雄魏與蜀，貔虎一何多。世事異莫究，但見桑麻坡。
柘土久陷沒，千里嗟水濱。不復吳鹽邑，空有秦女神。浩蕩吞海日，曠闊迷天津。扁舟誰能往，旦暮逢漁人。
秦帝觀滄海，勞人何得脩。石橋虹霓斷，馳道鹿麋遊。車轍久已沒，馬迹亦無留。驪山寶衣盡，萬古空冢丘。
來觀瑁湖水，乃是陸生居。春塘草幾變，誰膾此中魚。莫容科斗應，亦有魯王餘。不隨蛟龍飛，神鼈未可除。
斷岸三百里，縈带松江流。深非桃花源，自有漁者舟。閑意見水鳥，日共泛觥籌。何當騎鯨魚，一去幾千秋。
我思陸平原，廢宅荒草深。才高乃速禍，事往不可箴。饑烏噪樹顛，野鼠窟庭陰。黄耳亦已死，家書無復尋。
陸氏幾世祖，葬此生令名。猶如産美璞，遂爾傳嘉聲。寒巖畜奇秀，源水日東傾。何言千載間，二子不更生。
吳王葬三女，因留此岡名。已化被粲質，合有蘭蕙生。嬋娟夜月照，晻藹朝霧平。古魂如未泯，不遠闔閭城。
魏公番禺歸，逢子蕪江口。贈以越王頭，還同月支首。割鮮爲飲器，津漿若美酒。我獨愧先生，饌致崇師友。應知愈饑渴，況是懷思久。
四月時魚逴浪花，漁舟出沒浪爲家。甘肥不入罟師口，一把銅錢趁槳牙。
海若有醜魚，烏圖有烏賊。腹膏爲飯囊，鬲冒貯飲墨。出沒上下波，厭飫吳越食。爛腸夾雕蚶，隨貢入中國。中國捨肥羊，啗此亦不惑。
五月枇杷黄似橘，誰思荔枝同此時。嘉名已著上林賦，却恨紅梅未有詩。
綴綴紅梅肥似蠟，濛濛飛雨洒如脂。吳郎齒軟食不得，翻憶張公大谷梨。
南土梅已黄，北人舟競發。去意方若渴，望林殊未歇。言歸向梁宋，獨歎滯楚越。行聞拜卿屬，恩下蒼龍闕。
竹裏有清館，寺中多藕花。日光穿岸脚，水影射簷牙。柱穴蜂歸響，爐檀火過窊。已知民訟息，漉酒費巾紗。
我讀李白問月詩，乃知白也心太癡。明月在上爾在下，月行豈獨君相隨。白兔擣藥亦何療，常娥孤棲欲嫁誰。古人今人被磨滅，休問有來都幾時。唯有長照金樽裏，此言萬世不可移。但能自醉月自落，夜夜如此誰復疑。一月二十二三日，半是風雨相乖離。常願晴明對以飲，耳邊流水勝鳴絲。
梅天下梅雨，綏綏如亂絲。梅生獨抱愁，四顧無與期。妻孥解我意，草草陳酒巵。檻外百竿竹，新筍高過之。竹色入我酒，變作青琉璃。一飲眼目光，再飲言語遲。三飲頹然兀，左右歎我衰。有鳥從東來，引頭闖深枝。發聲醒我醉，提壺美無疑。典衣不直錢，唯是布與絺。安得如古人，車傍挂鴟夷。
楚客好山水，五月上高峯。峯頂望文脊，草樹皆有容。身既近猿鳥，心欲追喬松。石壁出雲背，苔磴千萬重。下視霹靂飛，忽起枯株龍。却還僧居宿，暮踐樵子蹤。作詩留粉牆，削藁爲我封。美璞世未識，獨令和氏逢。
同謁未央殿，共霑明主恩。冕旒親日月，蹈舞荷乾坤。龍尾三重峻，螭頭幾級尊。德音欣社日，撫語走黄門。陰會皆如實，陽開不復存。空餘破窗月，流影到床垠。
山園茶盛四五月，江南竊販如豺狼。頑凶少壯冒嶺險，夜行作隊如刀鎗。浮浪書生亦貪利，史笥經箱爲盜囊。津頭吏卒雖捕獲，官司直惜儒衣裳。却來城中談孔孟，言語便欲非堯湯。三日夏雨刺昏墊，五日炎熱譏旱傷。百端得錢事酒{炙火=肉}，屋裏餓婦無糇糧。一身溝壑乃自取，將相賢科何爾當。
三日雨不止，蚯蚓上我堂。濕菌生枯籬，潤氣醭素裳。東池蝦蟆兒，無限相跳梁。野草侵花圃，忽與欄干長。門前無車馬，苔色何蒼蒼。屋後昭亭山，又被雲蔽藏。四向不可往，靜坐唯一床。寂然忘外慮，微誦黄庭章。妻子笑我閑，曷不自舉觴。已勝伯倫婦，一醉猶在傍。
堂間兩胡燕，哺雛銜百蟲。老鴉亦養子，偷雛燕巢中。燕巢忽墮地，六七皆命窮。赤身無羽翼，腸斷彼雌雄。來往徒鳴聲，安得置室宮。我閔樓簍籔，俄已彊雨風。從今更生卵，不若受女娀。
誰知山中水，忽向舍外流。誰知門前路，已通溪中舟。窮蛇上竹枝，聚蚓登階陬。我家地勢高，四顧如湖滮。浮萍穿籬眼，斷葑過屋頭。官吏救市橋，停車當市樓。應念此中居，望不辯馬牛。危湍瀉天河，漫漫無汀洲。羣蛙正得時，日夜鳴不休。戢戢後池魚，隨波去難留。揚鬐雖自在，江上多網鉤。紛紜閭里兒，踴躍競學泅。吾慕孔宣父，有意乘桴浮。
雨過見虹明，長橋欲映城。窗間晴氣入，空際晝凉生。有扇徒看畫，無冰自覺清。人知太守姓，不減漢公名。
在昔有佳句，故人如遠來。競生吳客衽，不上楚王臺。稍拂清樽動，時吹翠帟開。長安在何處，水鳥望中迴。
霅霅前溪白，蒼蒼後嶺巍。人疑槎上客，星合蚌中暉。影轉闌干迥，杯行漏鼓稀。只知誇粉黛，不向桂邊歸。
虛雲臨滉漾，橋勢對隆穹。環珮佳人去，汀洲翠带空。橘船過砌下，蘭棟起雲中。欲問芳菲地，吳王一廢宮。
江東有賢守，好客似春申。自構杏梁地，不生珠履塵。樂章思季子，後俊得吳均。寢卧在其下，知君學至人。
看取有心常不展，亦知隨分坼佳葩。無端大葉映蓮幕，却笑菖蒲罕見花。
札札草間鳴，促促機上聲。織女夜中起，明河簷外橫。一絲不入杼，疎密工未精。豈知天孫巧，衣脫六銖輕。人間唯貴重，暗蟲休催成。
三驄忽出乘楚艘，直氣突兀如吳濤。大都智勇皆世豪，橫身破浪親戰舠。迴舷受箭誰畏曹，猛士心伏寒生毛。風聲鶴唳傳九臯，何用寶刀稱孟勞。右持酒杯左持螯，功成各慕前人高。不言大享烹太牢，下與尺鷃翔於蒿。
共逢香剎住，萬景筆頭堆。池水蛟龍盡，汀洲鴈鵠來。遠遊情莫落，去國意徘徊。舟子休𣀃鼓，王程不爾催。
日下繡衣客，江南燕尾艎。跡雖同鷁退，心不假犀凉。舊國旌旄去，包原苑囿荒。臨堤一懷古，柳上見微陽。
我實山野人，不識經濟宜。聞歌汴渠勞，謾綴汴渠詩。汴水源本清，隨分黄河枝。濁流方已盛，清派不可推。天王居大梁，龍舉雲必隨。設無通舟航，百貨當陸馳。人間牛騾馿，定應無完皮。苟欲東南蘇，要省聚歛爲。兵衛詎能削，乃須雄京師。今來雖太平，盡罷未是時。願循祖宗規，勿益羣息之。譬竭兩川賦，豈由此水施。縱有三峽下，率皆麤冗資。慎莫尤汴渠，非渠取膏脂。
楚舸高帆未可開，滿帆風暴作陰雷。聖文亹亹傷漂溺，世路紛紛自往來。浮磬猶聞傳激越，沉妖不見鎖淵回。連陂蛙黽鳴無數，安得周官爲灑灰。
出舟湖渺渺，月白絕纖氛。已見水如鑑，莫生波上雲。獨征何慕侶，冷酌不知醺。露下清吟久，同心本愛君。
昔觀唐人詩，茶詠鴉山嘉。鴉銜茶子生，遂同山名鴉。重以初槍旗，采之穿煙霞。江南雖盛産，處處無此茶。纖嫩如雀舌，煎烹比露芽。競收青篛焙，不重漉酒紗。顧渚亦頗近，蒙頂來以遐。雙井鷹掇爪，建溪春剝葩。日鑄弄香美，天目猶稻麻。吳人與越人，各各相鬭夸。傳買費金帛，愛貪無夷華。甘苦不一致，精麤還有差。至珍非貴多，爲贈勿言些。如何煩縣僚，忽遺及我家。雪貯雙砂罌，詩琢無玉瑕。文字搜怪奇，難於抱長蛇。明珠滿紙上，剩畜不爲奢。玩久手生胝，窺久眼生花。嘗聞茗消肉，應亦可破瘕。飲啜氣覺清，賞重歎復嗟。歎嗟既不足，吟誦又豈加。我今實强爲，君莫笑我耶。
六月畏嶺險，乃陟川程迂。遥看雲中雁，不亂江上鳬。魚網離飛鴻，我邑望何殊。鱗方懷其剖，鳥反值以刳。爲言等王民，豈限楚與吳。是維見戀慕，作詩贈路隅。
一客逢吠狗，無箠制狗狂。一客叱狗吠，一客言狗良。良狗豈妄吠，好言已莫詳。言乃仁之趨，叱乃義所當。趨仁不顧義，非是助狗猖。吾今不疑仁，仁義嗟何妨。
其衣乃儒服，其說乃墨夷。天生物一本，今爾二本爲。爾忍不葬親，委以飽狐狸。吾心則孟子，不聽爾矢辭。
右軍好佳果，墨帖求林檎。君今忽持贈，知有逸少心。密枝傳應遠，朱頰映已深。不愁炎暑劇，幸同玉漿斟。
陶公種五柳，華氏戲五禽。達性與養生，共得古人心。佳果能御暑，致之意何深。河朔存故事，助飲莫憚斟。
折柳贈子行，況聞彭澤去。將過五株下，可與青青助。渭城人唱罷，羌管愁吹處。江上定多閑，疎陰就箕踞。
我貧性愛酒，有酒無錢沽。新安走牙兵，六月至我廬。手中持尺題，肩上擔瓦壺。高山度青天，救此愁腸枯。開之聊傾樽，渴肺如澆酥。醉來欲學李白騎鯨魚，又思阮籍跨蹇馿。上溪無健鱗，下嶺無壯駒，憶君南望空長吁。
青山截天去，古路蔽雲中。不有行人至，安知與郡通。高樓雖窈窕，古樹已溟濛。今日勞君問，衡門一老翁。
退之昔負天下才，掃掩衆說猶除埃。張籍盧仝鬭新怪，最稱東野爲奇瑰。當時辭人固不少，漫費紙札磨松煤。歐陽今與韓相似，海水浩浩山嵬嵬。石君蘇君比盧籍，以我擬郊嗟困摧。公之此心實扶助，更後有力誰論哉。禁林晚入接俊彥，一出古紙還相哀。曼卿子美人不識，昔嘗吟唱同樽罍。因之作詩答原甫，文字駚穩如刀裁。怪其有紙不寄我，如此出語亦善詼。往年公贈兩大軸，於今愛惜不輙開。是時有詩述本末，值公再入居蘭臺。崇文庫書作總目，未暇綴韻酬草萊。前者京師競分買，罄竭舊府歸鄒枚。自慙把筆粗成字，安可遠與鍾王陪。文墨高妙公第一，宜用此紙傳將來。
去年我何有，鴨脚贈遠人。人將比鵝毛，貴多不貴珍。雖少未爲貴，亦以知我貧。至交不變舊，佳果幸及新。窮坑我易滿，分餉猶奉親。計料失廣大，瑣屑且沉淪。何用報珠玉，千里來慇懃。
前歲守廩京城西，有如勾踐巢會稽。引杯嘗膽未雪恥，怒蛙起揖當涔蹄。海天白日蔽光影，霹靂一過收雲霓。九臯澄明鶴翅濕，欲暮刷羽聲嘶嘶。客來東方美鬚鬣，夜光出袖行無迷。授予照眼已希世，自顧臭辣猶萍齏。文章製作比善塑，物象變怪一以泥。泥雖各用有巧拙，巧之高絕非由梯。又聞東夷蹈水底，騎頸直踞通天犀。曼卿子美摟入室，似使二嫂治朕棲。舜歸在牀不可得，此實素分非能齊。而今我獨向田里，秋稼已熟烹黄雞。自傾白酒坐溪上，誰念往日無粱稊。鄰邦或有寄嘉釀，瓦罌土缶盛玻瓈。昨喜得書書滿紙，官尊職大憐我睽。怪我書亂苦簡略，疲駑豈敢攀駿驪。貴賤交情古來有，胸中不欲置畛畦。世間百事厭著意，但願無病年壽躋。田園未多亦粗給，兒女況足資提携。終當去問綿上叟，自與野老月下犂。
樓中九華峯，天削水蒼玉。公圭何參差，來雲自聯續。我思唐蕭家，八人居宰錄。朱欄幾廢興，下視寒江曲。吳侯來爲邦，百事無窘束。新之以登臨，風月詠玩足。安得黄鵠翼，一舉遺世俗。
苦楝樹，青鵓鴣。啄鹽土，鳴嗚嗚。老鴉銜茶子，爭噪落嶺隅。不覺茶滿山，漁利入江湖。鹽由鵓鴣起，茶由老鴉趨。誘以觸禁網，二鳥誰與誅。
東家月吐明，西家犬爭吠。月兔在中天，曾何競窺穢。姮娥雖夜行，莫比淫奔廢。呶呶籬下音，胡不鈐其喙。
不趁常參久，安眠向舊溪。五更千里夢，殘月一城雞。適往言猶是，浮生理可齊。山王今已貴，肯聽竹禽啼。
去作西畿令，當趨大尹庭。閒尋前代迹，浄掃古槐廳。未慣餐周粟，還應憶楚萍。但逢花木處，知我昔常經。
予心每淡泊，世路多變詐。梟鳴與鵩怪，何用思彈射。空山雖夜行，猛虎終不怕。功名未逢時，壯士且出胯。七尺無競軀，市人應亦訝。有香知害身，抉臍見窮麝。一朝珠出淵，百金未酬價。爾尋遠公去，絜鉢廬峯下。我趨仁義急，不解如陶謝。
西風半空鳴且號，吳天點破吳鴻高。東溪車馬走送客，白露衰蘭輕若毛。客當西歸乃東去爲何，欲及八月十五夜觀洪濤。洗蕩生前邑邑不平氣，付與滄海之水隨滔滔。却來廣陵願相見，拍手大笑傾新醪。一飲一石無一錢，莫管寒近脫弊袍。脫袍準酒不惜醉，天意未必凍我曹。
樹頭陽烏饑啄棗，破紅遶地青蠅老。青蠅雨濕驚不飛，殘棗入泥人不掃。西風落盡鳥亦歸，晉客齒黄終懊惱。
陶令歸時遠公送，石苔秋雨步遲遲。凌霄花在古松上，也笑向人人不知。
聞道山中出入稀，偶來溪上笑談微。野雲不管田袍薄，寒逼瘦膚相伴歸。
未識潘岳貌，已知潘岳名。去年改藩屏，暫此解佩纓。一見意已合，談笑僕屢更。豈唯文學富，況亦論事精。溪邊昔欲罷，屑屑秋雨零。於今又聞蟬，重起悲凉情。作詩遠見招，值我將西行。譬彼矯翼鳥，革然顧侶鳴。蒼山不可陟，空入江上舲。黄君雖云約同泛，明日自訪柳惲汀。寒儒所向多不成，或西或東車馬驚。高樓登望酸目睛，欲觀弄濤仍膾鯨。新安太守空相迎，舉手謝君江水清。
永叔新詩笑原父，不將澄心紙寄予。澄心紙出新安郡，臘月敲冰滑有餘。潘侯不獨能致紙，羅紋細硯鎸龍尾。墨花磨碧涵鼠鬚，玉方舞盤蛇與虺。其紙如彼硯如此，窮儒有之應瞰鬼。
昔見白髭驚，今見白髭喜。人將拔去之，我獨不然耳。拔之既更生，留之何所恥。白日儻日拔，日拔詎能已。黑壯不爲貴，白衰不爲鄙。道德保於中，任從髭髮齒。
平生愛廬山，夢寢不可去。江上饒賈船，偶來看已飫。釋子言南游，徘徊瞻瀑布。月飛金熨斗，光展千尺素。嫦娥呼織女，機杼勿復措。必虞山鬼笑，皎潔無纖汙。爾若見遠公，贈之爲坐具。
長風沙浪屋許大，羅剎石齒水下排。歷此二險過湓浦，始見瀑布懸蒼崖。繫舟上岸入松徑，三日踏穿新蠟鞋。路盤深谷出嶺望，後山日照前山霾。偶逢風雨恐衣濕，側倚石脇人相乖。雨收不覺在高處，却見童僕提携偕。水聲不絕鳥聲好，藥草香氣侵人懷。老僧避俗去足跣，野客就澗開門䦱。樹巖隠映見寺剎，層層杳杳躋雲階。塢田將穫烏雀橫，秋果正熟猴猿𪘨。東林淡齏應似舊，唯此足以待爾儕。子心灑落撇然往，我方塵垢難磨揩。
宋忠爲大夫，賈誼爲博士。同與休沐下，訪卜長安市。吾不如二人，讀書無舉跬。借曰當乘肥，乘肥非我指。唯思泉石間，坐卧松風美。
新作齋堂祠畫像，又興高閣秘天蹤。今朝還藉君移柏，昨日已因鵝種松。
文房四寶出二郡，邇來賞愛君與予。予傳澄心古紙樣，君使製之精意餘。自茲重詠南堂紙，將今世人知首尾。又得水底碧玉腴，溪匠畏持如抱虺。拜貺雙珍不可辭，年衰只怕歔歈鬼。
平生山野性，坐卧愛流水。適從昭亭來，興自明河起。小舟浮輕槎，身入星辰裏。飲牛誰家郎，照鬢誰家子。隔岸心相望，翻然洲鵲喜。灘頭磷磷石，欲贈畏指毀。留取自支機，成都無卜士。
青山中穴爲大門，下通軌轍高莫論。飛雲出納不計限，雙峙平削無刀痕。入門復見田園美，田外峯巒迴抱尊。棲靈畜怪不可詰，夔魈往往來守閽。
高巖日照雲常起，吹作蘭花透紋綺。橫爲步障看未收，山雨一來風滿耳。
日脚射空金縷直，下映壁間棱未織。野老先知雨又風，明朝望此重雲黑。
洞門雖向扶桑開，洞深不放陽烏入。古來道士今莫逢，石壁乳流苔正濕。
流泉决决出洞底，自有細浪非風吹。山花逐水到山下，漏泄人間春未知。
誰將萬古倚雲劍，刺破蒼石天窗開。下貯泓淵不可極，有時月漏清光來。
吳均詩語多奇揭，苦倩鴛鴦謝明月。昭亭川上此禽閑，爲寄吳郎我西發。西歸千里浮輕舟，夜觀蟾光逆水流。水流東海月西海，各去雖殊意常在。月偏皎皎隨人行，水亦沄沄非浪改。酒盆龍杓閑到吟，梅花重葉將誰采。
沉香細幹天通中，束毫爲呼諸葛翁。久從海上厭持握，乞與阮籍書途窮。物珍豈宜賤子有，更後應合歸王公。虛堂浄几塵不到，硯傍置架珊瑚紅。乃知用遇自有處，君今莫歎居蒿蓬。
前枉大梁城，詩賦嘉入幕。茲對昭亭山，將行還有作。別離此與彼，終始情不薄。我爲解羈馬，君乃高飛鶴。塵蹄未能息，健翅懷棲泊。尋巢望吳田，一傍華亭郭。況多丹頂雛，坐看翔寥廓。
君來何所聞，君去何所見。自古慕虛名，往往輕既面。竊常恃賦稟，平直如勁箭。是以五十年，長甘守貧賤。相逢嗟未幾，遽遠劇飛電。今雖行已晚，多謝勤相唁。
始於歐陽永叔席，乃識雙井絕品茶。次逢江東許子春，又出鷹爪與露芽。鷹爪斷之中有光，碾成雪色浮乳花。晏公風流丞相族，以此五色論等差。遠走犀兵至蓬巷，青蒻出篋封題加。紋柘冰瓷作精具，靈味一啜驅昏邪。神還氣王讀高詠，六十五篇金出沙。已從鍛鍊出至寶，終老不變傳幽遐。自惟平昔所得者，何異瓦礫空盈車。滌心洗腑强爲答，愈苦愈拙徒興嗟。
背市面山色，平目觀白雲。漁舟溪上歌，游客欄邊聞。俯簷翠柏瘦，蔓籬秋實蕡。偶來心意靜，塵慮如掃坌。
我本東西南北人，窮途不復淚霑巾。亦知車馬有行色，爲見長沮與問津。
我雖識君晚，君能知我心。我心昭亭水，見底無尺尋。照之不爲隠，測之不爲深。魚蝦既混混，藻荇亦侵侵。終當至滄海，浴日開黄金。君當下灘去，石浪激寒音。猶能洗君目，病瞖雲銷岑。
我憐鍾氏子，冒雨爲求文。暫以經茲邁，與之書所聞。野鷗窺筆硯，舟子采蒿芹。況有新炊飯，簞漿可送君。
我同陶淵明，遠憶顔光祿。得錢留酒家，醉卧江蕪綠。故人已貴身獨賤，籬根枯死佳花菊。孤鴻飛去鸚鵡洲，寄聲高樓謝黄鵠。使君本是洛陽人，嘗憐酩酊銅駝曲。休將玉笛城上吹，武昌老人聽不足。已知清音通九霄，定應悔說蘄州竹。
溪邊前日君辭我，江上今朝我送君。自去蘆洲寄消息，故人猶在武昌軍。
石是青苔石，山非杳藹山。諸峯生鏡裏，小嶺傍池間。雨不因雲出，門疑爲客關。何須費蠟屐，暫到此中閒。
何言自我去，眼前一似空。城中豈無人，過目猶飛蟲。又厭塵事多，枳棘生胸中。安知秋江水，浄碧如磨銅。尚恨有世累，不及垂釣翁。望望當速來，止琴視孤鴻。
空山舊逕綠苔滿，古寺齋盂白薤蒸。暑雨坐中飛漠漠，野泉林外落層層。從來勝絕皆離俗，未有幽深不屬僧。唯愛溪頭一尋水，莫聞流浪莫聞澄。
在昔當陽侯，建橋臨大川。洪波不爲阻，馳道南北連。何此小溪上，擬象坦且平。馬頭分朱欄，水底裁碧天。白雨緊大笮，斷虹生橫舷。游魚不可見，車騎久臨淵。
山有枇杷樹，樹多獼猴羣。高僧心不著，一似五峯雲。隨飇來溪口，石上起氤氳。果熟獼猴去，自向瀑澗分。
日光亭午時，赫若鎔黄金。鳴鳶不生風，流雲不成陰。赤地有焦土，烈野無沃霖。涸潭深幽幽，枯嶽高岑岑。火龍將焚鬣，陽烏多渴心。肌膚非木石，絺綌煩衣襟。冰盤不可見，空對瓊玖吟。
滄海瀉玉自外天，牛斗傍邊客正迴。人說維摩居士病，我同王子雪舟來。汀沙沮洳潮新落，山日曈曚霧始開。去約河隄春柳動，與君吹紫步徘徊。
宋日天王寺，梁時太子園。地猶隨世變，物豈與人存。欲問移居意，還應避俗喧。相期唯有月，夜夜在高原。
袁州太守蓬山客，來過盧家尋怪石。盧家百物今已空，唯石難移留舊蹟。埋沒尚存三四分，雨淋日炙如皴皵。太守惻然呼健兒，荷鋤秉鍤爭來役。健兒掘土不爲堅，旋旋剜沙見圭隙。漸奇漸異人忘勞，更索更深知幾尺。瘦峯削出嵩華骨，虛竅鑿破蛟螭額。千指曳繩車四輪，擊鼓助力歸東陌。東陌東頭湖水傍，黄泥洗盡何蒼碧。故宅愈冷東湖喧，貴賤競觀無礙隔。太守自憐堅直心，愛少憎多屢遭謫。南至蒼梧及桂林，名山徧訪無窮僻。所宜厭慣不入眼，向此歌吟尤愛惜。我思永叔滁陽時，大誇古翠菱溪獲。作詩遠寄予與蘇，高唱相隨無節拍。今知賢人趣向同，玩好託情亡俗格。建康從事胡公疎，一見詫君如李白。雄才落筆瀉天河，綴韻孤清仍險窄。入探虎穴誰爲難，辭通造化方能敵。殿後吾雖膽力强，獨鞭疲馬終無益。
前出秦淮來，船尾偶攙燕。遽傳曾子固，願欲一相見。順風吹長帆，舉手但慕羨。楊子東園頭，下馬情眷眷。昔始知子文，今始識子面。吐辭亦何嚴，白晝忽飛霰。我病不飲酒，烹茶又非善。冷坐對寒流，蕭然未知倦。
國賦有常計，計者豈不賢。日夜疲精神，自鑒膏火前。新春力有餘，鋤荒東乳偏。壘土以起榭，掘沼以秧蓮。竹柏爲冬榮，桃李爲春妍。役使吳楚艘，來泊常流連。下江忘其險，入漕忘其邅。許公作此意，吾亦見其權。不獨利於己，願書棠樹篇。
持轡趨代北，妄意希名馬。代北馬如雲，由來重取舍。王官待才能，高下不苟且。行都未脩飭，黄金誰變瓦。吾當保吾真，甘歸事田野。
寘蟻橘林下，正在結實時。附緣與出入，安可責於斯。養大不問細，使遠不問遲。遠遲必有報，細大必有期。休哉豢龍氏，終自辨蛟螭。
明珠與翡翠，中國反好之。詩書出鄒魯，誦學無蠻夷。服彼而習此，養騂安問犂。古者耕釣士，處心殊處卑。譬彼乃可語，吾病强扶持。
楚竹翦霜叢，何慙漢使筇。鳩形殊用刻，馬箠不同功。挺特生難變，支離分已窮。輕肥思比鶴，短髮任如蓬。倚以爲高趣，持之見素風。步郊聊實下，行樂偶從東。屢刺莓苔破，深穿苑圃通。辯繁時畫地，默意或書空。古血有湘跡，舊林無阮蹤。將渠誰覺老，要此豈關慵。莫駭傾巢鳥，須虞蠹穴蟲。誰能求道術，跨作上天龍。
朝來又入楊州郭，千萬中人識者誰。唯有來嵩曾畫我，依稀見似昔年時。
春秋一萬八千字，不問吳人楚人事。佛衣儒談世已罕，節行又與其徒異。往來楊州三十年，曾見華堂荆棘地。獨聞依舊坐焚香，尚把殘編討遺意。
太守旛旗近國門，州民迎望若雲屯。家風自有東陽詠，主道新移北海罇。紅錦臂韝觀粉質，塗金珂勒駕朱軒。他時儻使春秋對，莫以周襄出鄭論。
京兆外郎稱善書，當時相與集江都。日書藤紙爭持去，長鉤細畫如珊瑚。自茲乖隔三十載，始駕吾鄉別乘車。吾鄉素誇紫毫筆，因我又加蒼鼠鬚。最先賞愛杜丞相，中間喜用蔡君謨。爾後倣傳無限數，州符縣板仍抹塗。鼠雖可殺不易得，貓口奪之煩叱驅。若君字大筆亦大，穿墉瑣質無長胡。君到官，治事餘。呼諸葛，試問渠。
冰膠楚舸歲將窮，廣陵別乘憐老翁。殷勤來邀强一往，虛堂肴酒羅甘豐。我病胃寒不下咽，匕筯謾舉叨席中。主人欲客心意歡，出以飛帛騰龍鸞。刑政二字布楷法，古今書帖未足觀。坐間杜子好弄筆，詆譏前輩無全完。一見寶蹤天下妙，稽首贊仰舌吻乾。如此別識已太險，我不頌詠還應難。
嵇康昔彈廣陵散，商聲高與宮聲緩。託名山鬼未傳人，古桐紉絲絲不斷。一聞殭卧竊其音，世間雖得能亦罕。賢明以之知盛衰，愚昧以之爲妄誕。頃年過我在蕪城，忽聽長拍去欲懶。鳳皇養雛飛未高，雞鶩成羣翅終短。龍章秀骨苦輕時，繼作五絃須欵欵。
天曆重更端，哲人茲命世。嘗聞月旦評，況是高陽裔。椒花作壽杯，爆火通鑪桂。穹龜及蒼鶴，尚以千年係。曰惟五行秀，復與明時契。他日求老成，不須從渭汭。
風賦義趣深，傳訓或得失。後人語雖淺，辨識猶百一。歐陽最我知，初時且尚窒。比以爲橄欖，迴甘始稱述。老於文學人，尚不即究悉。宜乎與世士，橫爾遭詬唧。誓將默無言，負暄方抱膝。非非孰是是，都莫答問詰。歲暮宣參軍，辭如鮑昭逸。粲然傾明珠，褒我頗過實。便言楚江萍，光彩侔旭日。自慙流浪蹤，不得蒿芹匹。復爲苦硬句，酬報强把筆。
鵝湖有鵝吾不問，鵝湖無鵝吾不疑。道士須換黄庭經，釋子自明太玄辭。噫嘻兮此意迥與山陰別，我亦曾非逸少爲。
新雷歲旦發聲嚴，冰管寒銷細滴簷。花甲將看枝上坼，蛇鱗不復地中潛。黄河分派來應早，白首歸朝意自恬。强欲擬君爲秀句，便無才思似江淹。
同時沈宋稱二豪，曾說龍門奪錦袍。我對前流接清唱，泰山輕重於鴻毛。
自古江南風俗美，喜君高趣慕先賢。藥無遠近寧論報，家有圖書不計錢。已住秦淮借風月，遍尋吳國舊山川。塵纓我繫未能解，每一來過駐畫船。
君先大夫臨終時，夢中嘗賦曉寒歌。騎龍跨魚不是誕，直對上帝傳吟哦。才如李賀天亦少，宜其在世尤難多。文章父子不相似，君今平易祖襲那。銅鐵錦褧各有用，高下安得與等科。大都精意與俗近，筆力驅駕能逶迤。野雉五色且非鳳，知時善鳴雞若何。
具深相割啗，不如無勇人。以詩而酬詩，徒用多少均。我言雖至簡，意切誰見親。汲井欲到深，磨鑑欲盡塵。寒泉與青銅，光潔靡故新。臨觴報嘉貺，醉語是天真。
王家再見仲宣詩，魚目盈車換斗璣。自愧不從靈蚌吐，誰教相並夜蟾飛。暫增光價千金重，終覺枯陳一芥微。已屈至珍來彈雀，恩蛇銜報此能希。
風雨起春寒，乘潮曉帆送。目看瓜步雲，心近茅家洞。忽覺柳已青，來時枝尚凍。羨爾向江南，正開新釀甕。
春雨薄無泥，野苗青入俎。深堂開畫圖，飛鳥驚寒渚。名筆今寂寥，嘉賓競推許。主人何太勤，不異具雞黍。
文學儒家子，儒本通天人。蠨蛸尚先喜，吾黨何迷津。津亭一相過，不笑復不嚬。應此識恬泊，曾匪慢爾賓。
嘗聞甥似舅，似舅詩尤少。古意得河源，新聲變春鳥。讀之不敢倦，十未能一曉。顛倒文字間，使吾心擾擾。
君同黄鵠游海嶠，我學白雲歸帝鄉。已愛健翅自鼓舞，誰憐孤影猶飄揚。字得相從在霄漢，於今留滯嗟縶韁。欲隨輕風挹君袂，滿野春雨生迷茫。
新松煙翠入衣巾，雨後岡原不起塵。霜露悲懷今正切，曾非結客去尋春。
拜壠忽生寒食心，應緣春入感啼禽。淚霑宿草根仍凍，馬立荒沙跡已深。野老輟耕風料峭，山房開晝日陰森。歸鞍却望原頭路，羃歷輕煙物景沉。
一聽履霜霜滿足，再聽綠水聲緣谷。我行日月候春波，嫩苔沙雨侵魚目。漁歌晚唱泛水來，天浸滄浪光可掬。坐中此意自絃生，中郎五弄人難熟。人知難熟獨善彈，彈拍未終脂駕速。鄭衛古來多喜聞，卒章爲我歌淇奧。
江南二月草青青，送子歸時已滿汀。誰信而今有忠義，祇知七日哭秦庭。
昔年相國籠之贈，今日參軍饟以蒸。一咀肥甘酬短句，定應無復謗言興。
密雪犯陽和，寒階覆短莎。條牙摧不展，鳥舌噤應多。變令已爲失，易消如未苛。桃花禹門水，早晚見通波。
白麻新拜大丞相，黄紙首除南省郎。欲使平刑安遠俗，莫辭乘傳歷炎荒。桂林地險通椎髻，陽朔峯奇削劍鋩。自有王門舊勳業，且須稀作上書囊。
陸羽烹茶處，爲堂備宴娛。岡形來自蜀，山色去連吳。毫髮開明鏡，陰晴改畫圖。翰林能憶否，此景大梁無。
尊王興霸國，古莫重齊桓。仲尼書大法，亦莫重更端。文章革浮澆，近世無如韓。健筆走霹靂，龍蛇奮潛蟠。颺風何端倪，鼓蕩巨浸瀾。明珠及百怪，容畜知曠寬。其後漸衰微，餘襲猶未彈。我朝三四公，合力興憤歎。幸時構明堂，願爲櫨與欒。期琢宗廟器，願備次玉玕。謝公唱西都，予預歐尹觀。乃復元和盛，一變將爲難。行將三十載，衣被劇纖紈。後生喜成功，往往舞朱干。君家兄弟賢，挺拔尤堅完。譬彼登泰山，孰辨雲徑槃。忽在高高巔，兩腋猶插翰。我久知子名，曾未接子驩。前者和君詩，薄言慙兒肝。淮南喜子來，袖刺字未漫。明日聞渡江，留書特相安。今又獲嘉辭，至味非鹹酸。
昔時三月在西洛，始得午橋雙鱖魚。墨蘚點衣鱗細細，紅盤鋪藻尾舒舒。麟臺老監分烹去，蓮幙佳賓唱和初。今日楊州使君贈，重思二十九年餘。
平生天下友，常以道義求。良朋既我遘，沒齒無怨尤。向來六七輩，非可取次儔。議論吐肝膽，慷慨從竄投。上能同所樂，下能同所憂。出處乃一致，顔色無媚媮。詩書每博約，文酒時獻酬。其間最達者，今已問喘牛。我如溝中斷，不入刀斧鎪。未忍捨素業，筆墨老更遒。豈願學葛藟，柔弱附彼樛。但慕張平子，閑居吟四愁。譬若種香蘭，幸勿憂臭蕕。顧茲髮向衰，仕路行將休。自甘貧賤死，肯作兒女羞。夷齊何其清，尚餓不食周。末途逢元珍，果然知品流。當時守南方，非是寡筭籌。城空無一兵，有智欲誰諏。直令韓彭處，奚所施善謀。在法責固深，屈辱凡幾秋。無人一引手，落穽窮更幽。乃以詩戰我，摐摐排利矛。用多以擊少，左旋而右抽。困蹙全奪氣，奔降且無由。孰意吾晚節，獲奉君子游。宴屢接其席，行屢接其輈。遂使西歸航，岸泊獨淹留。張侯喜聞館，坐久月影收。燭盡繼以薪，夜分方還舟。自古賢與愚，一一爲冢丘。定知不可免，安用計短脩。會須舉杯杓，亦莫忘歌謳。
百戰蟠根地，雙陰浄梵居。凌雲枝已密，似蹼葉非疎。影落鄰僧院，風摇上客裾。何當避煩暑，萧洒蓋庭除。
我從江南來，挂席江上正。輕舟自行速，不與風力競。乃省少時學，强勉無佳興。初如弄機杼，未解布絲經。利器昧其時，或反授人柄。及親賢豪游，所尚志已定。不厭朝市喧，不須山林靜。不爲煦煦妍，不爲嚴嚴冰。遇物理自暢，區處劇操令。仍類楚野竹，忽從孤根迸。便成翠琅玕，久與風霜硬。雖然達吾真，誰復究畢竟。世間忘坦途，盡欲求密徑。哂我是迂疎，宜乎今蹭蹬。蹭蹬誠可嗟，所偶亦已併。晚逢二三友，喜飲恨多病。道路何邅迴，季秋越春孟。平生景慕者，邂逅出天幸。接迹猶謂榮，況此聲顔並。實慙寡時用，又顧無奇行。愛之不忍去，自旦還至暝。在昔濁世賢，徒知清酒聖。但用醉爲娛，一老少不更。稍思桃源人，翩爾乘漁艇。尋花逐水往，豈念衰與盛。歌謳非俗情，山響自答應。以此謝君勤，微言期略聽。衮衮不足爲，試共幽人評。
車螯與月蛤，寄自海陵郡。謂我抱餘醒，江都多美醖。老來飲不滿，一醉已關分。甘鮮雖所嗜，易飫亦莫問。嬌女巧收殻，燕脂合眉暈。貧奩無金玉，狼藉生恚忿。妻孥喜食之，婢妾困掃𢬵。行當至京華，耳目飽塵坌。此味爽口難，書爲厭者訓。
吾家有嘉樹，紅蕊開朝霧。笑杏少清香，鄙梅多俗趣。江都別乘居，似見句溪圃。坐中勿苦疑，結子看春暮。
蕪城之北大明寺，闢堂高爽趣廣而意厖。歐陽公經始曰平山，山之迤邐蒼翠隔大江。天清日明了了見峯嶺，已勝謝朓齪齪遠視於一窗。亦笑煬帝造樓摘星放螢火，錦帆落檣旗建杠。我今乃來偶同二三友，得句欲霜鍾撞。却思公之文字世莫雙，舉酒一使長咽慢肌高揭鼓笛腔，萬古有作心胸降。
左目忽昏花，愁心亂劇麻。文書都莫見，藥物近憑他。眸子終何似，形軀且願嘉。唯期一開泰，再望日中鴉。
我不嫌髭白，白髭何自落。雖然失醜衰，將恐日疎薄。有生無不老，歲事看秋籜。一身憂已大，毫髮誰能度。
河上風煙愛此邦，吳艘越舸不相降。魚腥矗矗橋邊市，花暗深深竹裏窗。蹴踘漸知寒食近，鞦韆將立小鬟雙。年光取次須偷賞，何用功名節與幢。
洗硯開書几，拈毫喜子巢。不爲微物撓，自向小欄敲。已逐游絲末，還緣翠葉梢。因知生理大，不必在重爻。
荒臺殘壘舊名邦，曾說王師此受降。西漢衣冠拜原廟，五天龍象護經窗。蜀岡井味人猶品，隋帝宮基闕尚雙。自古興亡不須問，風鈴閑聽響幡幢。
躍馬侵星去，啼鴉未出巢。春裘風易裂，從騎鐙相敲。紅日雙行柳，黄金一抹梢。乾坤功力大，默誦易中爻。
春來無處不幽芳，誰復樽前歎異鄉。繞榻綺羅觀舊豔，傍池桃杏照新粧。柳條拂拂牽絲嫩，蕊粉輕輕落酒香。聞道主公偏愛客，翻思當日醉莎場。
曉雨射船珠瀉盤，平明水上舞英殘。鬭雞蹠惡輕泥溼，調馬蹄翻軟土乾。深屋燕巢將欲補，密房蠶蟻尚憂寒。爲言楚客甘蔬蔌，白芷香牙長嫩珊。
望日赤如橘，游梁音信稀。愁心常似醉，春絮等閑飛。江鮆看將爛，芹牙吐尚微。何時憑燕子，寄取錦書歸。
已具扁舟訪使君，忽逢春雨起淮濆。花寒蛺蝶猶相守，水冷鴛鴦不暫分。況約他時來寄蹟，何須今日去論文。解裝無復山陰興，且對荆釵與布裙。
桐柳陰陰翠色參，幔房深邃靜於巖。疾疑不是因蛇影，方秘曾傳白玉函。煉蜜有時蜂競至，墜羶無數蟻來銜。女奚困觸屏風響，林鳥饑尋蠹木鵮。趨吏喜聞開便閤，舞姬排比翦春衫。嘉賓入幙金樽抹，賀客衝風席帽攙。談出古人非騁辯，詩陳王化不言讒。提綱勿用銖銖較，列局緣從物物監。龍腦篆香蟠屈曲，虎頭彫枕剔空嵌。年踰五十惟躭易，能格神明莫若諴。
劚破煙叢带筍移，映軒臨檻特爲宜。龍孫已見多奇節，鳳實新生入翠枝。不向阮家林下集，還思渭北水邊窺。一花一草公休詠，慣作蘭臺侍從詩。
楊州太守重交情，我欲西歸未得行。寒食尚賒花水近，妻孥煎去到天明。
甕面春醅壓嫩藍，盤中鵝{炙火=肉}亦肥甘。正宜醉夢輕爲蝶，苦怕酬詩密似蠶。病起羊公方隠几，歸來陶令只乘籃。河堤古木欣欣暗，野水新秧拍拍渰。已向官資隨分足，莫將忠憤等閑談。況於世上諸般厭，不作人間一例貪。陋巷自知當退縮，擁門誰解更趨參。高低趣向難爲合，冷暖情懷固飽諳。勉意妻兒猶苟祿，强顔冠冕未抽簪。唯公恩遇留連久，頻對樽罍也負慙。
狂風暴雨已頻過，近水棠梨著未多。窈窕踏歌相把袂，輕浮賭勝各飛堶。閑牽白日游絲颺，細驀黄金舞带拖。小苑芳菲花鬭蕊，華堂嘲哳燕爭窠。西州駿馬頭如剝，南國佳人頸似瑳。結客追隨傾畫榼，分朋游樂藉青莎。鞦韆競打遺鈿翠，芍藥將開翦纈羅。我病乞求新火炙，無心更聽竹枝歌。
去歲逢今日，雨寒田舍家。繫驄烏臼樹，燒眼杜鵑花。轉塢泥塍滑，迷村草徑叉。旋挑初出筍，漫掐自生茶。農斧穿桑齾，牛童綰髻丫。鄉園方在遠，看及種胡麻。
春雨懶從年少狂，一生憔悴爲詩忙。不能屑屑隨時輩，亦恥區區憶故鄉。白玉笛聲親府席，六幺花拍動衣香。龍咽嘹喨留行月，鳳翼趨蹌巧定場。粉色酒容歡四座，花光燭影照西牆。虛榮浪貴知多少，安得如君展肺腸。
在昔有言無不讎，故於嘉詠豈宜休。出奇吳國將能戰，探隠漢宮人戲鬮。吹笛夢來猶記曲，愛歌老去未忘謳。車中變服爲秦客，頭上南冠學楚囚。日永歡呼遺博齒，夜深談論廢更籌。海陵已有從游約，今欲西歸且榜舟。
太守風流甚，吟牋寫蜀麻。尋春何處客，映柳阿誰家。蠟炬傳新火，朱欄發舊花。月光將欲滿，特地炤鉛華。
作詩無古今，唯造平淡難。譬身有兩目，瞭然瞻視端。邵南有遺風，源流應未殫。所得六十章，小大珠落槃。光彩若明月，射我枕席寒。含香視草郎，下馬一借觀。既觀坐長歎，復想李杜韓。願執戈與戟，生死事將壇。
長沙過洞庭，水泊風摇矴。青山接夷蠻，白晝鳴鴞鸋。竹存帝女啼，夔學林雍鑋。不嫌卑濕往，教令民須聽。
江燕銜泥日，深堂拂玉琴。不教關閤戶，乃見主人心。掠水飛殊捷，迎風去已禁。短書猶可記，聊影託微吟。
君才若巨賈，既富仍深藏。遂兼碌碌貧，共處安可量。滔滔大澤陂，渺漫入幽荒。徒欲窮端倪，憑高何相望。一日以文繡，被此糞土牆。門徒三千人，起予唯卜商。薄言昧纖悉，懷憂思萱忘。美璞委彫琢，以未知我詳。但念故時朋，所樂來遠方。慎勿以名使，取敗非相當。
張伯益，風義自足常遊遨，醉彈琵琶聲嘈嘈。雷車急輥蛟龍號，曲終放撥解紫絛。勇氣索筆作小篆，李斯復出秦碑高。不數宣王石鼓文，快健欲敵橫磨刀。弈棋絲桐且置之，衆善多取精神勞。
彈琴閱古畫，煑茗仍有期。一夕風雨來，且喜農畝滋。中河不阻澀，舟楫亦所宜。況聞新疾愈，當與嗜好睽。何須顧小約，豈不是他時。淡泊全精神，老氏吾將師。幸因答來章，敢不以此咨。此咨有深理，願君勤且思。
邵杜二良守，相逢欲霑醉。促膝一開顔，衮衮言有味。或歎季路宜，或語伯夷是。各懷忠義心，要終豈同異。我實疎賤軀，政治未使試。預茲高古談，懦志生勇氣。明當饌湯餠，疾雨晦天地。一日不見君，何止如三歲。口腹尚乖期，榮華可推類。嗟嗟勿復問，安恬固無媿。
東路歸梁懶，黄流下汴深。眼穿南去翼，耳冷北來音。風雨昏斜日，乾坤入醉吟。不憂貧且老，自有伯鸞心。
百年蠹柳根半浮，揭屋顛風吹欲倒。寸步泥深登岸難，鰍乾助飲鄰船老。
野性好書畫，無力能自致。每遇高趣人，常許出以視。邵侯多奇玩，留我特開笥。首觀阮與杜，馿上瞑目醉。韓幹貌四馬，臨流解鞍轡。花驄照夜白，正側各畜意。繫衣穿褲靴，坐立皆廐吏。精神宛如生，于腮復穿鼻。梅雞徐熙畫，竹間寒雀睡。逸少自寫真，對鏡絕相類。數本失姓名，古胡并老驥。山水樹石硬，荆關藝能至。巨然李成者，落筆愈奇異。人物張僧繇，雖傳恐非是。其餘又莫究，模搭似未備。周秦已來書，行草楷篆隸。聲名舊烜赫，一一果可喜。邵侯愛我曹，咸使紙尾記。況侯有古學，小字刻珉翠。各贈墨本歸，懷寶誰肯忌。
與君同川途，舟發偶後先。順風吹我帆，已過飛鳥前。寄聲託飛鳥，微意或可傳。定逢檣上烏，暫向彼留連。薄暮楚城下，踟躕問來船。
風過巳午未肯止，酒病嬰我心無憀。船頭拍翅野鴨浴，水上擺子獰魚跳。
岸邊稚子戲把釣，蚯蚓作餌青條長。上去下來船不定，自飛自語燕爭忙。
夜欲三更饑鼠鬭，燈殘一點小星紅。村邊坎坎賽神鼓，船底怦怦駕浪風。
葑田青仄博弈局，島樹墨榅煙雨圖。已去楊州百餘里，迴頭還隔幾重湖。
蝦蟆嚎沫爲科斗，蜾臝銜蟲化細腰。蠹穴荒陂有多少，乾風濕雨各飛跳。
李氏世能詩，落落爲時豪。漢陵唐太白，始競二雅高。益端正封賀，才各傾吳濤。於今幾代孫，手持切玉刀。功利既及民，又將薄風騷。示我照乘珠，光彩生褐袍。曾非貧家有，懷歸徒增勞。神物必難秘，恐隨風雨逃。
先觀雍姬舞六幺，妍葩發豔春風摇。舞罷英英書大字，玉指握管濃雲飄。風馳雨驟起變怪，文鰩晝飛明珠跳。席客聚立驚且歎，筆何勁健人柔夭。昔時裴旻能劍舞，丹青助氣精神超。藝雖不同意有會，世事相假非一朝。
我慕杜挺之，磊落高世談。又愛王平甫，才雄天馬驂。二人相議評，最重李淮南。踒𧿶文館彥，委曲部政諳。能蘇煑海民，變使供租甘。雖持使者權，不作自裹蠶。諄諄無威慠，雍雍激廉貪。書戒易滿人，縱愚須起慙。
淮南尚喜風流在，客有殷勤載酒過。不醉不歸情可見，相看相笑意如何。瞭眸自解持高論，長頸稀逢缺善歌。舊愛陽關亦休唱，西還從此故人多。
十載七來此，每嗟多異今。池灰休辨劫，川月解明心。遺墨悲蘇倩，高情想遁林。能閑常似舊，翹立水邊禽。
功既高天下，身何不自防。已能成漢業，無復假齊王。復恥噲爲伍，安知呂所忘。空名流未竭，淮水共湯湯。
曉出淮口時，夜來風已止。半路逢怒號，客心愁欲死。忠信雖可仗，魚鼈將異此。但慕前行舟，漸入孤汊裏。猶能有餘力，遣助良可喜。
舟子起添纜，夜潮同雨來。寒聲相亂急，遠夢自然迴。水鳥鳴還睡，風燈暗復開。宦游常作客，未息爲貧催。
官艫客艑滿淮汴，車馳馬驟無閑時。豈有餘力事棟宇，後園荒草長離離。朱侯下車百職舉，亦治宴豆頻遊嬉。梁冠爵弁各得禮，道路溢譽亡高卑。因隙作堂名四照，虛光轉納娥與羲。面面懸窗夾花藥，春英秋蕊冬竹枝。射堋寬闊習武事，鏡沼清淺吹文漪。侯之此意寧自樂，夷情勞士俱忘疲。後來出口勤洒掃，莫作廐埒生蒿藜。
樹藝北壕上，直對高城陰。使君朱輪來，歌管樽酒深。風雷生淮雨，雲物冒楚岑。戰舠習追逐，飛凌捷水禽。不獨耳目觀，乃見預禦心。事閑賓從樂，景美臺榭臨。令人忘羈旅，灑慮起微吟。
一別逋翁久不逢，亦知諸葛卧龍中。幾年三致千金富，今日重追二謝風。形槁已能同散木，鬢霜從聽著寒蓬。飛光入酒舊時月，來炤狂歌猶未窮。
唐氏能書十載聞，誰教精絕向紅裙。百金買書蒲葵扇，不必更求王右軍。
五年前上去，乃從許公過。舊物此君在，後生新筍多。朱櫻繁且熟，黄鳥啄仍歌。一一如當日，乘高奈興何。
誰稱爲近侍，宜與牡丹尊。霞綷千千葉，香撩黯黯魂。紅樓思俠少，寶髻奉王孫。賸插不堪照，顔衰汴水渾。
昨日酪將熟，今朝櫻可餐。紫蒓休定價，黄鳥未銜殘。甘滑已相美，齒牙仍尚完。應知消客熱，遠贈盎盈盤。
泛淮忌水大，我行浩以漫。泝汴忌水淺，我行幾以乾。偶與困滯并，將獨爲此難。窮堤有來客，芬芳可與言。共休綠榆陰，置酒聊慰安。主人雖倉卒，猶得具甘酸。酸漬楚梅青，甘摘夏櫻丹。引觴吞日光，耳熱不復歎。俛仰已陳迹，未可忘茲歡。誰思費生術，幻惑寧盤桓。
淮光抱城去，山翠落樽前。魯叟欲浮海，楚人休問天。野雲將拂幔，水鳥不驚船。歷覽誰能賦，今聞太守賢。
雜花紅間白，遠樹短參長。天近春歸疾，城高地易凉。千尋浮遠水，五兩動連檣。置酒未終樂，山煙生暝隍。
飛烏欲下蟾生時，斜光冷魄常相隨。右山左水清洗目，虛簷曲檻生揚眉。白魚甘肥網可得，公酒美滑杯可持。臨淮使君有閑佚，長橋直度來莫遲。
中間會與別，不啻二十年。向來君之官，我必贈以篇。今過臨淮郡，惠好情聯聯。訪我車騎都，宴我鶑花然。此當舟航衝，旅泊逾百千。迓高而撫下，酒壺柜食連。使予一日爲，立可見華顛。遽行恐勞君，數里不得前。三月汴水淺，蹇滯無我先。君乃遺我詩，盛稱我爲賢。比之少陵豪，望我何太全。又令入時用，目堪事高眠。安能事孔聖，終學美周宣。勤答以明懷，矢辭敢欺天。
舟淺不能進，反羨車馬馳。同行各在野，有酒相與期。堤上聞禽處，桑間落日時。使君羊筍贈，更飲更追隨。
蜀箋珉硯池，爲贈知雅故。慙無左軍書，亦乏左思賦。環水象辟雍，紋花如織素。願傳君德政，況已聞行路。
野叟津難問，賢人酒不空。行吟同去國，退翼欲乘風。憂已先天下，窮方坐井中。予生一如此，安得免衰翁。
人以棊銷日，我觀棊輒寐。未必盡死生，何茲較愚智。只將多勝少，復取先爲利。不若酒之賢，悠然共醒醉。
倩然五蛾眉，妙曲動金絃。犀椎玉鈴鈴，龍撥雷𨋮𨋮。響急能愈靜，意閑情常專。主人昔結客，一醉百金捐。觀濤來吳都，遇我泗水邊。夜飲向明月，非同聞鄰船。
燕丹未歸馬未角，卞子抱玉無兩脚。孤城食盡兵未却，度笮中懷挂一索。我輩於此酒宜酌，百歲千秋奈何樂。
帝在蒼梧妃泣竹，蘇武餐毛海西曲。窮山遠道車折軸，深井渴汲綆不續。我輩於此酒正綠，貴無奈何歡且足。
山携謝公妓，竹似阮家林。花發日初暖，鳥啼春欲深。朱櫻連葉摘，綠酒带醅斟。猶想聞歌吹，僧房未暇吟。
淺水不堪泛，暗灘時激聲。晨都望迢遞，窮旅思屏營。芳草同誰藉，投壺自喚名。得君晨起詠，遠遠見交情。
蜀人擣玉屑，楚客調金粉。製牋君有贈，草疏我無藴。宜書楊雄辭，莫寫屈原憤。誰識此意微，曾非事摇吻。
遠贈烏紗帽，能無白也詩。山花不更插，野客莫驚窺。
贈以榴花酒，沉清貴隔年。不憂航滯磧，爲汎盞如船。加品盈盤內，無花到眼前。還招李杜醉，野釀莫稱賢。
嘗觀韓幹馬，人物亦如生。君收四病骨，無肉只崢嶸。二匹癢磨樹，二匹縱其情。意思若不任，千里未可行。古絹蠹已盡，彩色無精明。歎惜傳至此，幾人金帛輕。隋時有名筆，獨寫嚴君平。猶持杖頭錢，罷肆心莫營。魁然中貴人，坐榻不知名。畫中有畫屏，山石侔天成。今時長沙叟，獼猴檞林橫。疏毛與設色，前代何角爭。餘存品雖高，我未易敢評。主人愈好事，緘笥酒壺傾。
喜公新拜會稽章，五月平湖鏡水光。菡萏花迎金板舫，葡萄酒瀉玉壺漿。雲歸秦望山頭靜，雨洗若耶溪上凉。天子不能煩侍從，可將吟詠報時康。
淮雨夜飛氛祲銷，星躔歷歷轉隨杓。黄童謾對日如月，賈誼休悲鵩似鴞。市骨已知求駿馬，輶車何用載田驕。不唯忠憤心如此，王佐才高賦小鷯。
莫怪去遲遲，予心君亦知。膝前嬌小女，眼底寧馨兒。學語渠渠問，牽裳步步隨。出門雖不遠，情愛未能移。
王瓜未赤方牽蔓，李子纔青已近樽。我最年高雜年少，風流還有杜陵孫。
昨夜謳吟瀉春酒，今朝波浪下黄河。主人不暇怱怱別，爲倩流鶑寄語過。
舟行纔及二三里，已復淺流如凍河。君有短書誰遠寄，時因燕子拂檣過。
人言厨傳繁，乃是郡久例。一日苟不修，未免衆吠睨。飽尚謗所興，饑必慍不細。損之禮漸隳，存之禮未替。心莫忽賤微，意莫徇貴勢。我將取是然，敢以爲君計。
無才不敢學陽秋，嗜酒時能問大酋。前日偶從河上飲，文章何可並英遊。
汴漲濺濺費挽牽，輕舟難若上青天。只知乘駃及先去，不意遲留落那邊。
兵外肢强，兵內體壯。斂之盡歸，歲以多餉。東南舳艫，銜尾而上。浮江浮淮，泝汴之湍。汴湍不常，水衡不官。惟虞溢毀，靡虞舟槃。舟槃糧覆，糧孰爲足。大計之數，萬百惟六。帛幣錯貨，三倍其穀。曰主厥漕，王之藎臣。日憂河涸，運智煩神。以舫實土，約流束津。百步之間，若牙與齦。朝漲夕降，滯舸次鱗。亟乞于朝，朝不即報。下上經營，風并日曝。其躬其勤，秉心有操。士豈無祿，視此則冒。彼以榮佚，此以劬耗。願答其劬，錫命錫誥。
昨夜月如水，君能携酒來。破除愁悶去，洗蕩肺腸開。露氣林間落，河聲地底迴。相知不須早，語合自無猜。
渡河誰道去，我重子雲才。鴻雁汀洲去，牛羊井落徠。乍行初覺倦，暫語不能該。日色看看暮，將歸意復迴。
露宿勤王客，相從月下來。黄流何日漲，綠酒暫時開。風定燈花爛，天高斗柄迴。醉言多脫略，吾黨不須猜。
我船緩而西，君船迅而東。緩迅各所尚，不意中路逢。驥馬方騰雲，野鶴還就籠。亦言出處異，同是天地中。我豈不知命，人空嗟其窮。何當遂逸性，川上作釣翁。
禽鳴脫破褲，定無新易故。此語莫相譏，善貧知有素。
風雨催車騎，駸駸來自南。道旁有茅屋，寧容使君驂。不謂忽下馬，濕衣逢我談。田家已刈楚，田婦正好蠶。既將國漕急，復與民事諳。他年此茅屋，便比棠樹甘。
十里五里一值淺，千愁萬愁過徐城。王君論與河流阻，杜老談思月色清。岸若屹牆空自面，樹如張蓋欲誰傾。二人黨及親朝夕，更晚更遲何計程。
第四鋪前風雨急，搭河過盡不憂灘。却愁蓬漏霑征橐，始信人間行路難。
輕舟已過第四鋪，憶著陽關末尾聲。怊惆杜公行底急，白醪何處得同傾。
萬錢買爾身，千錢買爾笑。老笑空媚人，笑死人不要。
舟脫鵝㿉淺，兵牽鴈脚齊。兼沙水黄濁，穿壠岸高低。瘦土黄薑石，枯株長樹雞。薄言歸向晚，路入赤雲西。
天應憐逆旅，乞與順風初。不假卒添力，任從帆自疎。燕攙舟尾健，鷁漱水花餘。會與王都近，何須問疾徐。
妾命似春冰，不受杲日照。有分定隨流，綠波應解笑。不是郎情薄，自是郎年少。待郎歡厭足，妾髮如蓬藋。
乘炎出何許，人意以微看。怒劍休追逐，疑屏漫指彈。與蚊更晝夜，共蜜上杯盤。自有堅冰在，能令畏不難。
柳上一聲蟬，沙頭千里船。行經朝雨後，思亂暑風前。物趣時時改，人情忽忽遷。感新猶感舊，更復幾多年。
綠柳陰猶薄，黄鸝囀已清。年年舟上客，處處樹頭聲。髣髴佳人語，依稀太子笙。夕陽聽不足，飛入舊荒城。
昂然大雄雞，高冠紫沉羽。星占太史局，樹棲丞相府。知時不失晦，得食曾呼伍。幸無終夜鳴，須防人起舞。
何時別遼海，俛啄雜庭鵾。去作仙人駕，來乘衛國軒。雲中晴引唳，松上舊能言。但說長千歲，予非學羨門。
油燈方照夜，此物用能行。焦首終無悔，橫身爲發明。盡心常欲曉，委地始知輕。若比飄飄梗，何邀世上名。
陂蛙怒目生，科斗亦縱橫。自得君王揖，能爲鼓吹聲。越人嘗入饌，秦客不須驚。誰解緣明月，徒誇兩股輕。
一世爲巢拙，長年與鵲爭。欲知雲脚雨，先向屋頭鳴。頸上玉花碎，臆前檀粉輕。何時將刻杖，扶助老夫行。
向晚化污積，羣飛來戶庭。蟭螟許巢睫，琥珀爲留形。夜色徧容蔽，雷音亦感聽。猶矜負山力，血食也霑醒。
羣處空山中，跡在深松下。周穆得同狼，秦人指爲馬。驚顧遠世網，脫質去田野。誰思充腶脩，自是無全者。
常隨輕騎獵，不獨朱門守。鷹前任指蹤，雪下還狂走。人思上蔡遲，書寄華亭後。莫將呼作龍，粱肉纔經口。
司原豢俗豨，日見容陰昵。喜比爲白麟，惟憂不豐溢。烈飇澤雨作，真聲向人出。司原悔何由，肝膽空駭慄。
橋邊三尺劍，江上六鈞弧。漢武帝何處，周將軍已無。織綃深有室，泣淚自爲珠。誰爲九淵害，人猶能爾圖。
迷蹤在塵土，衣褐戀蓬蒿。有狡誰窮穴，中書惜拔毫。獵從原上脫，靈向月邊逃。死作功勳戒，良弓合自弢。
洛水美赬鯉，入河西去時。三春登玉浪，一日到天池。垂釣豈容羨，小鱗應莫隨。腹中無匕首，已不助吳兒。
王府有寶龜，名存骨未朽。初爲清江使，因落豫且手。白玉刻佩章，黄金鑄印紐。辭聘彼莊生，曳塗誠自有。
自生江海涯，小大形拳曲。宮簾織以鬚，水母憑爲目。貴將蔽其私，賤用資不足。於物豈無助，況能參鼎肉。
去冬過尋歷陽守，江沙半遮當利口。口頭沙蹙浪如山，浦溆排舟魚貫柳。却畏浪高難苦留，聞解符來時不久。平明挂席入楊州，主人釀成百斛酒。酒上玉蛆如笑花，一日倒空罌與缶。主人亦欲君舊友，請我遲君同此首。清明君果渡江至，與君繼舳曾無負。過淮風緊到洪澤，使人助我如臂肘。暮春泝汴汴流澀，自假輕航去如走。千憂萬阻經靈壁，留書津吏情何厚。副之佳句二十言，文昌光芒夜侵斗。平時相恤以此稀，緩急求之更難有。風牽月挽望符離，水館野亭能駐不。葛巾輕服約登步，葱𦞦冷淘誇其滫。書中不說王平甫，應又先行君在後。我今趁君君趁王，趁入大梁須執手。
孤素發殘枝，非關比衆遲。殷勤勝菖葉，重疊爲農時。
有酒不病飲，況無菖蒲根。空懷楚風俗，角黍弔沉魂。
佳人五色縷，道士張囊符。瘦臂不中繫，百邪何用驅。
百草堪爲藥，舟行不及收。岸旁蕭與艾，從聽到寒休。
薄暮得菖蒲，猶勝竟日無。我焉能免俗，三揖向樽壺。
自有五白貓，鼠不侵我書。今朝五白死，祭與飯與魚。送之於中河，呪爾非爾疎。昔爾齧一鼠，銜鳴遶庭除。欲使衆鼠驚，意將清我廬。一從登舟來，舟中同屋居。糗糧雖甚薄，免食漏竊餘。此實爾有勤，有勤勝雞豬。世人重驅駕，謂不如馬馿。已矣莫復論，爲爾聊欷歔。
相國推心本至平，欲使蕭艾作蘭馨。孤根易變終微賤，美澤難霑漫晦冥。楚客嘗聞紉若若，王孫誰復顧青青。東風已與生成足，不敢希蓂在帝庭。
江南自寒苦，花不與時同。清向三冬足，香傳一國中。雲湖藏舊市，雪樹認新豐。未有虧冰素，隨粧入漢宮。
日暮風雨急，逆水舟難牽。波波入杞國，悄悄誰憂天。闐闐陂中雷，羃羃隄外煙。驟然沃大熱，蒸飫如炊煎。飲水徒脹滿，渴喉殊未蠲。摇篷已煩倦，汗額常不乾。如何一席地，長少皆在前。衣巾不敢去，又以禮數纏。安得化嚴石，兩脛沒流泉。每暑起此念，念之凡幾年。終當逐逸志，奚必事華顛。
廟子灣下百尺船，杞人楚人相雜牽。水底老蜃倚以怪，樹頭挂紙吹作錢。江蛟海鵾千萬里，軒風簸日蠻島邊。長安舊去天尺五，此在大梁眉睫前。高冠長劍乃不畏，沙雨夜起噴腥涎。
貌如女子心如鐵，五世相韓韓已滅。家童三百不足使，倉海君初去相結。秦皇東從博浪過，力士袖椎同决烈。曉入沙中風正昏，誤擊副車搜迹絕。亡命下邳圯上游，老父墮履意未別。顧謂孺子下取之，心始不平終折節。舒足既受笑且去，行及里所還可說。可教後當五日來，三返其期付書閱。他日則爲王者師，果輔高皇號奇傑。留國存祠汴水傍，逢逢簫鼓賽肥羊。赤松不見天地長，黄石共葬丘冢荒。
世人重貴不重舊，重舊今見歐陽公。昨朝喜我都門入，高車臨岸進船篷。俯躬拜我禮愈下，騶徒竊語音微通。我公聲名壓朝右，何厚於此瘦老翁。笑言啞啞似平昔，妻子信說如梁鴻。自茲連雨泥沒脛，未得謁帝明光宮。冒陰履濕就稅地，親賓未過知巷窮。復聞傳呼公又至，黄金絡馬聲瓏瓏。紫袍寶带照屋室，飲水啜茗當清風。邀以新詩出古律，霜髯屢頷摇寒松。因嗟近代貴莫比，官爲司空仍侍中。今成冢丘已寂寞，文字豈得留無窮。以此易彼可勿媿，浮榮有若送雨虹。須臾斷滅不復見，唯有明月常當空。況我學不爲買祿，直欲到死攀軻雄。一飯足以飽我腹，一衣足以飾我躬。老雖得職不足顯，願與公去驩樂同。驩樂同，治園田，潁水東。
自君命我飲，朝暮雨傾瓦。城東與城北，大道泥沒馬。敢忘主人勤，顛撲困馭者。衆客亦如期，陳肴藉蘭若。馮裴與沈謝，辯論過終賈。刁周事老成，危坐言語寡。酒半時謔劇，揣狀類模寫。或譏項髮禿，或指舌端傻。或將冠带身，勸作梁武捨。謂我大耳兒，此實已見假。又效井市態，屈强體非雅。順風手沙沙，逆風口哆哆。竟席屢絕倒，去忌肝膽瀉。規規豈無儕，達識高天下。
溪水日霅霅，弁峯日峨峨。中有水精宮，此名其謂何。湖水傳玉孃，揚光遡常娥。昔人美清夜，高樓發微歌。風流百年餘，所歷才彥多。我嘗居其下，醉舞或傞傞。君行貳郡事，結騎黄金珂。容儀苦白皙，度橋鳴橐駝。士女夾道看，秋風吹縠羅。言是公侯家，大體儂弗過。問儂底未辨，撐船入芰荷。應莫勸蠶織，生計非杼梭。
我於文字無一精，少學五言希李陵。當時巨公特推許，便將格力追西京。卞和無足定抱寶，乘驥走行天下老。玉已累人馬不逢，皇皇何之饑欲倒。還思二十居洛陽，公侯接跡論文章。文章自此日怪奇，每出一篇爭誦之。其鋒雖銳我敢犯，新語能如夏侯湛。于今窮困人已衰，不見懸金規呂覽。乃遭吾子求琢磋，珠璣獲斗奈我何。
老馬力盡道路長，豈若壯驥思騰驤。項窮臨流歎不逝，燕骨埋沒庸可傷。我今六十趨南北，饑腸不足面黧黑。少年心志一點無，千里區區安所得。往居閭閈乏經過，閉門讀書多廢食。便從冠带向仕途，强顔希祿非貪職。昨逢王倩昧平生，一見如舊心相傾。談經樹下任日炙，酒狂便欲騎長鯨。誰意同行有遲疾，先入大梁凡幾日。大梁故人憐鈍衰，迭爲寄唱辭嚴密。卒章言買羊與酒，雖齒動摇能飫溢。亦知紅頰教新成，更願舊朋邀六七。
老柏麝不食，古色侵青冥。淺沼龍不入，秋水生浮萍。屋屢圬堊幾太守，壁上彪蔚遺丹青。黑石鎸辭澀如棘，今昔往來人不識。酸睛欲抉無聲形，既不可問不可聽。懸泉瀉竇晝未停，飛玉貯藍光入屏。苞潭梁島甲癸丁，蔓刺交綴垂組綎。蒼官屭槐朋在庭，風蟲日鳥聲嚶嚀。卉葩木菓黏枝條，集臺脫熱昏痾醒。樊文韓詩怪若是，徑取一二傳優伶。仍寄河東薛太守，更與斟酌無閑扃。
劉郎謫去十年歸，長樂鐘聲下太微。屈指故人無曩日，平明騎馬扣吾扉。論情論舊彈冠少，多病多愁飲酒稀。猶喜醉翁時一見，攀炎附熱莫相譏。
水上朱樓畫角鳴，濛濛雨裏榜舟輕。未逢甫里先生謁，多見吳興太守迎。荷葉半黄蓮子老，霜苞微綠橘林明。十年不到風煙改，君去將詩與晝評。
翁來，翁來，翁乘馬。何以言醉，在泉林之下。日暮煙愁谷暝，蹄聳足音響原野。月從東方出照人，攬暉曾不盈把。酒將醒，未醒又挹玉斝向身瀉，翁乎醉也。山花炯兮，山木挺兮，翁酩酊兮。禽鳴右兮，獸鳴左兮，翁䫥鵝兮。蟲蜩嚎兮，石泉嘈兮，翁酕醄兮。翁朝來以暮往，田叟野父徒倚望兮。翁不我搔，翁自陶陶。翁捨我歸，我心依依。博士慰我，寫我意之微兮。
瓜蔓水生風雨多，吳船發棹唱吳歌。槎從秋漢下應快，人憶故園歸奈何。世事靜思同轉轂，物華催老劇飛梭。茶官到有清閑味，海月團團入酒蠃。
吳夫子，佩銀龜。乘天馬，索怪奇。忽得虢略一片石，其中白色圓如規。又有樹與烏，畫手雖妙何能爲。吳乃持問歐陽公，比公曩獲尤可疑。疑不爲辨賦以詩，詩辭粲粲明星垂。復遣齎來使我和，坐上鉅公傍睨之。范侯實有楊雄學，咸云此理難究推。我歸滌慮反覆思，義雖不經聊解頤。月與太陽合朔時，陽烏飛上桂樹枝。枝上作窠生羣兒，人不知天公。天公欲俾世間見，影著石面如黏黐。烏既不得去，月亦不可移。留爲千古作好玩，慎勿傾撲同玉碑。
鳳皇拔羽覆鶉鷃，鶉鷃幸脫僵蒿蓬。昔公處貧我同困，我無金玉可助公。公今既貴我尚窘，公有縑帛周我窮。古來朋儕義亦少，子貢不顧顔淵空。復聞韓孟最相善，身仆道路哀妻僮。生前曾未獲一飽，徒脫吟響如秋蟲。自驚此贈已過足，外可畢嫁內禦冬。況無杜甫海圖坼，天吳且免在褐躬。瘦兒兩脛不赤凍，病婦十指休補縫。厨中餒婢喜有望，服鮮棄垢必所蒙。梁上君子切莫下，吾非陳寔何爾容。
泉上有君子，齋祠達主誠。向來霖雨暴，觸處蛟鼉鳴。既祈致日出，杲杲紓民情。天子遣以報，固菲媚取名。因成感興章，庶用語平生。蹈道久已熟，情田不須耕。
既負天下望，必憂天下責。每聞諫諍辭，苦意多矯激。心存義勇赤，氣與虹霓白。所論言必從，豈若水投石。陰邪日已銷，事理頗已得。莫將經濟術，抑鬰向胸臆。
勿驚年齒遲，勿歎時節晚。寒松翳林麓，射干生隴坂。野蓬隨飄飄，秋實綴纂纂。萬物更盛衰，有益必有損。損益皆自然，曷增鳬脛短。人爲智慮役，白髮安得免。利澤欲及時，唯恐不行遠。後世豈皆愚，計校徒勉勉。
日出各馳趨，皆爲利所迫。秋蟲至微物，役役網自織。古來高世人，林下遺憂責。扛鼎絕臏者，乃自恃以力。積金苟如山，何異魚貪食。
唧唧復唧唧，長沙何太息。秋風入破衣，瘦婦思補剌。手中把長線，無帛縫不得。夜夜憂向寒，斗柄漸垂北。嫁夫欲夫富，歡樂要終極。歡樂既未能，鬢髮霜花易。
玉卵不吞龍嗜肉，燕子成兒去華屋。老櫪半黄田鼓鳴，樹下宰平誰似玉。茂陵長說泣秋風，王母惜傳雙鬢綠。東方伏日思早歸，長饑不及侏儒腹。豶豕新烹白醪熟，奮衣地坐無拘束。驪山夜寒坑底哭，漫把漆書留冢竹。
雨未，雨濛濛，野田擊鼓賽社翁。折條跨馬社翁去，醉叟卧倒梨葉紅。鼇頭主人邀客飲，玉酒新賜蓬萊宮。彭宣不預後堂會，康成一舉三百鍾。更邀明月出海底，爛醉等是歸蒿蓬。
長星彗雲出，天狗欲墮鳴。狗掃不見跡，昭晰河漢橫。河漢秋轉浄，箕斗垂光晶。觀爾長星酒，收祲看太平。
太守車煌煌，莫如還故鄉。昔登蜀郡籍，今得臨邛章。過家禮耆舊，接境跪壺漿。寒經道路遠，春入山川長。俗將樂其化，詔亦美其良。相如有遺跡，誰復酒壚傍。
世家吳季子，皇籍漢諸孫。嘒管行車失，虛堂隠几存。枝摧從玉樹，星殞自天垣。寧復下貧賤，停驂來里門。
騎吹荆州去，喬林漢水前。鄉亭逢故老，牛酒問高年。翠巘臨關路，黄柑逐賈船。習家池館在，賓從與留連。
在家勗爾勤，女功無不喜。既嫁訓爾恭，恭己乃遠恥。我家本素風，百事無有侈。隨宜具奩箱，不陋復不鄙。當須記母言，夜寐仍夙起。慎勿窺窗戶，慎勿輒笑毀。妄非勿較競，醜語勿辨理。每順舅姑心，況逆舅姑耳。爲婦若此能，乃是儒家子。看爾十九年，門閫未嘗履。一朝陟太行，悲傷黄河水。車徒望何處，哭泣動鄰里。生女不如男，天親反由彼。
鵷雛始出巢，欲矜五色羽。乃見郡鴟盤，壤中將有取。梧桐與竹實，安得在平土。所趣固已殊，而何不遠舉。幸失網羅目，宜還蘭蕙圃。故鄉有嘉林，其下可以處。會侍朝陽鳴，賀夔成律呂。
吳江田有粳，粳香舂作雪。吳江下有鱸，鱸肥膾堪切。炊粳調橙齏，飽食不爲餮。月從洞庭來，光映寒湖凸。長橋坐虹背，衣濕霜未結。四顧無纖雲，魚跳明鏡裂。誰能與子同，去若秋鷹掣。
帆疏疏，纖綠蒲，二十四幅輕江湖。高秋逆水上天去，朝過瓜步暮濡須。長風沙頭問鯉魚，大孤山側鳴寒烏。魚腹無書報家信，憑烏爲到西山區。西山松柏應更好，及取之官來拜掃。
燕然山北大單于，漢家皇帝與璽書。持書大夫腰金魚，飛龍借馬出國都。胡沙九月草已枯，草上霜花如五銖。白裘貂帽著不暖，莽莽黄塵車欵欵。野廬邊月出隴來，風靜天遥鴈聲短。聞到罽庭尤若寒，譯言揉耳不譏彈。公於是時已觀禮，踏雪再拜辭可汗。
都人夾望禁槐傍，閶闔初開旭日光。彫玉翠鞍牽騕褭，盤龍朱輦爛文章。焚香閟殿開嚴帳，汲水寒溝洒廣莊。一見天顔萬人喜，却迴宮禁樂聲長。
二十識君貌，交游非一朝。魄光沉碧海，志業隕青霄。洛客舊爲社，楚人今作招。素車京峴路，應不似嶣嶤。
盛世雖多士，唯公與衆殊。高才飛健鶻，逸句吐明珠。未入周官采，爭持楚璞模。莫悲泉骨朽，青史見賢愚。
自昔愛春物，罇深眼底紅。日斜花在落，身醉客西東。歿歎千年隔，生悲百事空。君嘗知此理，不悞學陶公。
臨川內史謝康樂，貝葉翻經有故臺。春草生塘猶夢句，秋蕖出水似君才。驐雞肥脆聊供膳，篘酒甘濃可薦杯。亦說右軍遺跡在，墨池科斗喜風雷。
我講異爾講，我書非爾書。彼將希白馬，此亦猶大車。皆行國都內，轍不入委閭。世人日擾擾，來慕清凉居。
宮井固非一，獨傳甘與清。釀成光祿酒，調作太宮羹。上舍鋹缾貯，齋廬玉茗烹。相如方病渴，空聽轆轤聲。
玉屬陪祠日，宮廬寓宿時。鐘來建章遠，月過羽林遲。寒入清綾被，風牽翠鳳旗。賈生誰復召，安問鬼神爲。
大庾嶺邊無臘雪，惟有梅花與明月。月光如水來向人，太守得閑杯耳熱。吹香入酒望梁宋，正是苦寒綿可折。亦當念君君行南，南方無冰地不裂。此身不到五侯門，肥羔釀酒槐槽咽。玉色少年生頰春，解笑吟腸冷如鐵。衝風冒霰入廣文，老與諸生開反切。重嗟君遠隔江湖，雖得豐甘牙已缺。官娥執樂一千指，脩頸慢肌衣錯纈。定逢賓客强排娖，舞徹六幺紅袖掣。人競羨君君愈疲，夜歸坐閤思予說。
言爲西邑宰，本是洛陽人。送馹往歸魏，迎車來入秦。山川成鞏固，陵廟壯威神。好學河陽政，栽花作縣春。
冰蠶吐絲織纖紈，妙娥貌玉輕邯鄲。曲眉淺臉鴉髮盤，白角瑩薄垂肩冠。銅青羅衫日月團，紅裙撮暈朝霞乾。手中把筆書小字，字以通情形以觀。形隨畫去能長好，歲歲年年應不老。相逢熟識眼生春，重伴忘憂作萱草。
天子甘泉祀，歡聲浹九圍。綠章馳騎入，朱服佩魚歸。賦雪上賓席，買鬟更舞衣。清池無限雁，莫道信音稀。
鹿爲馬，龍爲蛇，鳳皇避羅麟避罝。天下逃難不知數，入海居巖皆是家。武陵源中深隠人，共將雞犬栽桃花。花開記春不記歲，金椎自刼博浪沙。亦殊商顔采芝草，唯與少長親胡麻。豈意異時漁者入，各各因問人閒賒。秦已非秦孰爲漢，奚論魏晉如割瓜。英雄滅盡有石闕，智惠屏去無年華。俗骨思歸一相送，慎勿與世言雲霞。出洞沿溪夢寐覺，物景都失同迴槎。心寄草樹欲復往，山幽水亂尋無涯。
霜華夜夜濃，汴水日日減。行邁唯恐遲，離懷不須黯。遠輕吳江潮，乃見丈夫膽。君意應洗然，吾方困塵慘。
可笑常娥不了事，走却玉兔來人間。分寸不落獵犬口，滁州野叟獲以還。霜毛蘴茸目睛殷，紅絛金練相繫擐。馳獻舊守作異玩，况乃已在蓬萊山。月中辛勤莫擣藥，桂旁杵臼今應閑。我欲拔毛爲白筆，研朱寫詩破公顔。
前夜宿廣文，葉響竹打雪。昨夜宿廣文，窗影竹照月。頼此數竿竹，與我爲暖熱。上有寒鵲棲，拳足如瘦蕨。平明欲飛去，唶唶若告說。我無喜可報，煩爾弄觜舌。亦嘗苦老鴉，鳴噪每切切。爲學本爲道，窮蹙令素髮。但能得酒飲，終日自兀兀。
行役無冬春，車馬無南北。急若機上梭，離別腸自織。其間走聲利，晝夜不能息。晚得二友生，胸蜺吐五色。各思强祿仕，安肯坐仰食。一之毛遂鄉，一之太伯國。豈無穎脫才，可邁古風力。明當隔大河，去路指斗極。誰念平原君，能於衆中識。
伯仲俱邦棟，朝廷倚以隆。出爲周九牧，入是漢三公。歲易星辰轉，天均雨露同。威聲滿河北，事業出山東。賦壓臨邛馬，文高益部雄。英靈當自伏，教化已先通。彀騎花川隘，壺漿錦里空。道途來笮馬，都邑貴郫筒。刀夢殊祥後，鋒車急占中。春江須愛賞，花鳳在梧桐。
我昨既賦白兔詩，笑他常娥誠自癡。正值十月十五夜，月開冰團上東籬。畢星在傍如張羅，固謂走失應無疑。不意常娥早覺怒，使令烏鵲繞樹枝。啅噪言語誰可辨，徘徊赴寢搴寒帷。又將清光射我腹，但覺軫粟生枯皮。乃夢女子下天來，五色雲擁端容儀。雕瓊刻肪肌骨秀，聲音柔響揚雙眉。以理責我我爲聽，何擬玉兔爲凡卑。百獸皆有偶然白，神靈獨冒由所推。裴生亦有如此作，專意見責心未夷。遂云裴生少年爾，謔弄溫軟在酒巵。爾身屈强一片鐵，安得妄許成怪奇。翰林主人亦不愛爾說，爾猶自惜知不知。叩頭再謝沋已去，起看月向西南垂。
古章乘一障，不過提千兵。今握數萬衆，獨自制名城。諸將俯聽命，莫敢輒吐聲。堂下選騕褭，帳中圖崢嶸。山川在目中，虜寇來必平。誰人識謝艾，只是一書生。
漢家舊日回中路，天子新除太守行。牙將握刀趨遠驛，羌人下馬拜高旌。雲間白草開邊隴，山上朱樓壓郡城。勇脫區區簿書內，壯心應欲請長纓。
嘗聞朔北寒尤甚，已見黄河可過車。驛騎駸駸持漢節，邊風慘慘聽胡笳。朝供酪粥冰生椀，夜卧氊廬月照沙。侍女新傳教坊曲，歸來偷賞上林花。
每逆龍鱗司諫諍，又持旄節使陰山。貂裘不見風霜勁，雁磧遥知道路艱。冰膾芥齏非楚味，玉苕蘭茁說燕顔。單于不敢輕中國，名馬新調爲送還。
毛氏穎出中山中，衣白兔褐求文公。文公嘗爲穎作傳，使穎名字存無窮。徧走五嶽都不逢，乃至瑯琊聞醉翁。醉翁傳是昌黎之後身，文章節行一以同。滁人喜其就籠紲，遂與提携來自東。見公於鉅鼇之峯，正草命令辭如虹。筆禿願脫冠以從，赤身謝德歸蒿蓬。
園林多高樛，園卉多芳柔。紅紫經幾春，青枯經幾秋。我至每懷浮觴之卿翁，但見浮觴之水汩汩流。水流日夜曾未休，高門世世生賢侯。不比平泉碑缺花木記，又非家鴟嘯鳳皇樓。洛陽城中亦有園與宅，常同歐陽翰林携酒遊。竹閒池館遺翠羽，戶外楊柳繫紫騮。今嗟齒似舊屐作博士，嘉趣只與心相仇。强騎瘦馬往城北，二十三年如轉頭。歸來作此辭，且應主人求。
谷口長松葉老瘦，澗畔古樹身枯高。土山慘憺遠復遠，坡路曲折盤車勞。二車迴正轅接軫，繼下三車來嶾嶙。過橋已有一乘歇，解牛離軛童可哂。黄衫烏巾驅舉鞭，經險就易將及前。轂輪傍側輻可數，蹄角攙錯捲箱聯。古絲昏晦三尺絹，畫此當是展子虔。坐中識別有公子，意思往往疑魏賢。子虔與賢皆妙筆，觀玩磨滅窮歲年。塗丹抹青尚欺俗，旱龍雨日猶賣錢。是亦可以秘，疑亦不可捐。爲君題卷尾，願君世世傳。
開元冠蓋裏，無若賀知章。乞得鏡湖水，洗出明月光。行坐鏡與月，身衣羽人裳。心存黄庭經，目視白鳥行。歲時忽已古，高韻抗彭莊。今聞許子春，來守稽山傍。稽山風月在，鏡水菰蒲長。臘市開梅萼，霰雪凌早芳。卧龍生茗舌，鼓角催新陽。焙邊可以啜，樹間可以觴。賀老於當日，必定無此嘗。唯有李白詩，酒船芙蓉香。安得效白也，賸載借艅艎。與君同醉翁，智慮收肝腸。
素脣紫錦背，漿味壓蚶菜。海客穿海沙，拾貯寒潮退。王都有美醖，此物實當對。相去三千里，貴力致以配。翰林文章宗，炙鮮尤所愛。旋坼旋沽飲，酒船如落埭。殊非北人宜，肥羊噉臠塊。
楚之襄王問於宋玉，玉時對以郢中歌。歌爲白雪陽春曲，始唱千人和，再唱百人逐。至此和者纔數人，乃知高調難隨俗。後來感槩起危樓，足接浮雲聲出屋。中古客應無，怊悵鯤魚孟諸宿。樓傾復構春又春，酒瀉瑠璃烹錦鱗。青山繞欄看不盡，眼穿盪槳石城人。去知何在，寒花雨歛自生嚬。今聞太守新梁棟，試選清喉可動塵。
黄土坡陁岡頂寺，青煙羃歷浙西山。半荒樵牧舊城下，一月陰晴連嶼間。人指廢興都莫問，眼看今古總輸閑。劉郎寄詠公酬處，夜對金鑾步輦還。
蜀岡莽蒼臨大邦，雄雄太守駐旌幢。相基樹楹氣勢厖，千山飛影橫過江。峯嶠俯仰如奔降，雷塘坡小鸂鶒雙。陸羽井苔黏瓦缸，煎鐺瀉鼎聲淙淙。雨牙鳥爪不易得，碾雪恨無居士龐。已見宣城謝公陋，吟看遠岫通高窗。
茫茫九土中，天網該時秀。有鳳不收羅，有麟不獲狩。賢豪爲咨嗟，都邑誦瓊琇。而我當是時，欲見恨未遘。忽過廣平居，遇子乃邂逅。懷中二新篇，幸出洗昏瞀。一美韓公子，一語南方寇。鏗然青琅玕，交戛風雨驟。輒用告衆多，亦未甚便售。固知至珍物，不入市井貿。昨朝驚扉鳴，始悟子來扣。鉅編高貯襟，細卷仍函袖。麻衣踏犀靴，再拜謹以授。因之重感愴，世德實有舊。文體古爲徒，家聲喜能又。其間贊愚辭，愧累將恐詬。摩拂李杜光，誠與日月鬭。退之心伏降，安得此孤陋。豈能造春榮，豈解易星宿。一身猶寒饑，生未飽蔾豆。高高河漢流，肯下借湔漱。蟲魚儻無施，捉撮不乖繆。聊此慰窮愁，文章終莫就。庭前枯石榴，寒雀並清晝。逍遥獨詠歌，寄翼與報酬。
興平烹瓊乳，咸陽摘冰枝。秦女點山日，張公開谷時。刻破玉漿壺，泛融金酒巵。適從關中寄，不見博士卑。
名國萬家城，千畦等封侯。劚當燕去前，醃牙費糟丘。無筋偃王笑，有味三閭羞。寄入翰林席，聖以不撤優。又寄蓬門下，作賦誰肯休。唯我廣文舍，免爲齏鹽仇。劉公漢家裔，才學歆向儔。胸懷飽經史，辨論出九州。曾不奉權貴，但與故人投。贈辛非贈甘，此意當自求。
歌舞人已死，臺殿棟已傾。舊基生黑棘，古瓦埋深耕。玉質先骨朽，松棟爲埃輕。築緊風雨剝，埏和鉛膏精。不作鴛鴦飛，乃有科斗情。磨失沙礫粗，扣知金石聲。初求畎畝下，遂厠几席清。入用固爲貴，論古莫與并。端溪割紫雲，空負世上名。韓著毛穎傳，何獨稱陶泓。儻以較歲年，泓當視如兄。
枯竹爲門扉，不可容車騎。況如鄭廣文，無氊藉賓位。窮冬月破七，貴客聯玉轡。傳騶肅里閭，下榻呼童稚。問我何所往，共留牆上字。兒愚不知誰，金章言照地。既屈卿大夫，恨莫親帚篲。星躔回已高，麟趾寧復至。戢戢鄰巷居，相見竊自喟。豈料瘦老翁，能令賢達至。昔時蓬蒿徑，安有此盛事。
單于獵罷卧錦紅，解鞍休騎荒磧中。蒼駒騧駱六十匹，隠谷映坡分尾鬉。九駞五牛羊頗倍，沙草晚牧生寒風。貴賤小大指五百，執作意態皆不同。二鷹在臂二鷹架，駿犬當對寧爭功。氊廬鼎列帳幙擁，鼓角未吹驚塞鴻。土山高高置烽燧，毛囊貯獲閑刀弓。水泉在側挹其上，長河杳杳流無窮。素紈六幅筆何巧，胡瓌盡妙誰能通。今日都城有別識，別識共許劉元忠。
出塞開牙帳，論兵啟玉鈐。漢泉思白馬，秦冢弔蒙恬。族本西山大，聲從渭北兼。相如嘗學劍，文士亦何嫌。
南方生美果，具體橘包微。韓彈有輕薄，楚萍知是非。甘香奉華俎，咀嚼破明璣。欲換齏鹽腹，盈匳忽我歸。
石蒼蒼，連峭峯，大山嵯峨雲霧中。老松瘦樹無筆蹤，巧奪造化何能窮。古絹脆裂再黏續，氣象一似高高嵩。上有荆浩字，特歸翰林公。願換廷圭一丸墨，誰言賣錢須青銅。范寬到老學未足，李成但得平遠工。黄金白璧未爲貴，丈人師臣無不通。
雌猿夜啼別湘東，曉尋故人背孤桐。孤桐有聲彈不響，弦絕曲在埋蒿蓬。知音萬古期必逢，今日已聞天下雄。陟山涉水不辭遠，文章大名居禁中。扣門一見顔色喜，抱琴三歎含徵宮。九疇不汨微禹力，堯舜豈無明與聰。推根致本賢意合，敘述況值太史公。貿金得玉莫忘寶，却過洞庭乘朔風。猿休啼月月色好，還來舊山伴狙翁。
松液化茯苓，又因爲琥珀。遇物必得形，毛髮曾不隔。君子亦豹變，其文蔚可覿。今者逢吳侯，滿腹貯經籍。噴吐五色霓，自堪垂典冊。詩教始二南，皆著賢聖跡。後世竟翦裁，破碎隨刀尺。我輩强追倣，畫龍成蜥蜴。有唐文最盛，韓伏甫與白。甫白無不包，甄陶咸所索。侯初守二郡，山水多助益。升高觴嘉賓，賦筆速鷹翮。葺書成大軸，許我觀琮璧。真物固易辨，恨無百金易。借從懷袖歸，誦玩廢朝夕。譬如遊國都，惝怳失阡陌。苦吟三十年，所獲唯巾幗。豈比夸受降，甲齊熊耳積。重見元和風，珠玉敵海舶。自慙寒餓爲，何張空避席。
禹書貢厥包，未知黄柑美。競傳洞庭熟，又莫永嘉比。適觀隠侯詩，獲此殊可喜。誦句擘露囊，香甘冷熨齒。明朝鏁禮闈，何暇醉鄰里。
出珥銀貂侍太清，迴看雙鶴舞中庭。翩翩曾是仙人驥，兩兩尚儀君子形。靜夜欲還緱嶺月，終朝思啑太湖萍。莫將樹上雞相並，會待歸飛向杳冥。
巖竇常留雪，山雪不有心。禪衣百衲重，香剎四明深。馴鹿來銜果，栽松去作林。自緣冠紱累，未解遠公尋。
結廬野田中，其高足以覘。坐卧劣自容，巢棲未嘗厭。但能風雨蔽，何惜茅蓬苫。終當收刈畢，寂寞慙山店。
白扇非團扇，每來場圃見。因風吹糠籺，編竹破筠箭。任從高下手，不爲暄寒變。去粗而得精，持之莫言倦。
農人力已勤，要在布嘉種。手持高斗柄，觜瀉三犂壠。月下叱黄犢，原邊過廢冢。安知俠少年，玉食金羈擁。
適從伐枯桑，莫悟刃已缺。蠶工向欲迫，田事不可徹。丁丁背谷聲，役役持柯熱。積薪高於山，焉用先後別。
古聖通物宜，揉斲資粒食。稼穡盡民勤，墾耕窮地力。推化本神農，維時思后稷。我老欲歸田，茲器已先識。
詩稱庤錢鎛，南畝興農作。寧唯務芟薙，豈不在刈穫。收功向嘉穀，託用隨芒屩。太平茲所重，坐見銷鋒鍔。
蕪穢或不治，良苗安得長。薅來露未晞，荷去月初上。侵煙濕鵝頸，近茇翻蟻壤。生具自有餘，何辭汗沾顙。
上襏與下襫，青蓑苦能織。曉披春雨來，晚曬陽坡側。蔽身常自足，衝濕曾爲得。任從野風吹，已敵寒蓬色。
力田冒風雨，緝籜爲臺笠。寒蓑相與用，陰野低迷入。足屨固易濡，鬢葆何嘗濕。斯須未可去，赫日資乃急。
破領耕不休，何暇顧羸犢。夜歸喘明月，朝出穿深谷。力雖窮田疇，腸未飽芻粟。稼收風雪時，又向寒坡牧。
覆牛畏嚴霜，愛之如愛子。朔風吹欄牢，禦凍頼苴枲。惡薄將異韉，貧棲乃同被。重畜不忘劬，老農非可鄙。
既如車輪轉，又若川虹飲。能移霖雨功，自致禾苗稔。上傾成下流，損少以益甚。漢陰抱甕人，此理未可諗。
瓦罌貯谿流，滴作耘田漏。不爲陰晴惑，用識早暮候。辛勤無侵星，簡易在白晝。同功以爲準，一决不可又。
挂鼓大樹枝，將以一耘耔。逢逢達遠近，汨汨來田里。功既由此興，餉亦從此始。固殊調猿猴，欲取兒童喜。
牧人樂下牧，背騎吹短笛。聲穿吳雲低，韻入楚梅的。誰嗟苦調急，自與幽意寂。應同堯時民，歌將土壤擊。
漢儀后親蠶，採桑來繭館。雲母飾車上，鉤籠載車畔。援條露已乾，受葉日將晏。爲言天下婦，茲事不可慢。
常聞漢皇后，織室數來觀。宮女豈不勤，帝衮得以完。亦將成纁黄，非用競龍鸞。意在奉宗廟，後人其可安。
原上種良桑，桑下種茂麥。雉雊麥秀時，蠶眠葉休摘。空條漏日多，餘椹更誰惜。會待黄落來，酒壚燒斗石。
桑柔不倚梯，摘桑頼高几。每於得葉易，曾靡憂校披。躋陞類拾級，下上異緣蟻。閑置草屋傍，鳴雞或棲止。
科桑持野斧，乳濕新磨刃。繁枿一去除，肥條更豐潤。魯葉大如掌，吳蠶食若駿。始時人謂戕，利倍今乃信。
長鉤扳桑枝，短鉤挂桑籠。南陌露氣寒，東方日光動。少婦首且笄，幼女角已𩮰。競以採葉歸，曾非事梳櫳。
采采向桑郊，盈盈自持筥。挂鉤带月往，稚葉和煙貯。一心恐蠶饑，搔首促儔侶。到家傾嫩綠，刀几爲㕮咀。
自從蠶蟻生，日日憂蠶冷。草室常自溫，雲髻未暇整。但采原上桑，不顧門前杏。辛苦得絲多，輸官官莫省。
冰蠶三眠休，作繭當具簇。漢北取蓬蒿，江南藉茅竹。蒿疎無鬰浥，竹浄亦森束。競畏風雨寒，露置未如屋。
三月將掃蠶，蠶妾具其器。丘植先㧹括，辟室亦塗塈。衆材疎以成，多薄所得寄。拾老歸簇時，應無慙棄置。
河上緯蕭人，女歸又織葦。相與爲蠶曲，還殊作筠篚。入用此何多，往售獲能幾。願豐天下衣，不歎貧服卉。
朝漬一盎繭，繰就幾絢絲。絲成繭已盡，盎亦誰復持。道上有墮甑，車傍有鴟夷。二物且莫笑，顧藉各因時。
蠶月必紡績，絲車方挑擲。燈下絡緯鳴，林端河漢白。纖縷自有緒，虛輪運無跡。腕手已爲勞，誰經用刀尺。
給給機上梭，往反如度日。一經復一絲，成寸遂成匹。虛腹銳兩端，素手投未出。陶家挂壁間，雷雨龍飛出。
織婦手不停，心與日月速。常憂里胥來，不待雞黍熟。但言督縣官，立要斷機軸。誰知公侯家，賜帛堆滿屋。
閶闔前臨萬歲山，燭龍銜火夜珠還。高樓迥出星辰裏，曲蓋遥瞻紫翠間。轣轆車聲碾明月，參差蓮焰競紅顔。誰教言語如鸚鵡，便著金籠密鎖關。
沉水香焚金博山，杜陵誰復與車還。馬尋綺陌知何曲，人在珠簾第幾間。法部樂聲長滿耳，上樽醇味易酡顔。更貧更賤皆能樂，十二重門不上關。
康莊咫尺有千山，欲問紫姑應已還。人似常娥來陌上，燈如明月在雲間。車頭小女雙垂髻，簾裏新粧一破顔。却下玉梯雞已唱，謾言齊客解偷關。
五公雄筆厠其間，媿似丘陵擬泰山。豈意來嘲飯顆句，忙中唯此是偷閑。
千重海浪漁人醉，百戰沙場野叟閑。能向鬧中還得靜，乃知朝市即青山。
獸烹羊豬，鳥烹鴨雞。唯鶉不殺，置奴而携。公坐堂上，見而悲悽。急令開笯還故棲，其間無力飛不齊。公只知魚之洋洋，鵝之鶂鶂。噫兮噫兮。
莫登樓，脚力雖健勞雙眸，下見紛紛馬與牛。馬矜鞍轡牛服輈，露臺歌吹聲不休。腰鼓百面紅臂褠，先打六幺後梁州。棚簾夾道多夭柔，鮮衣壯僕獰髭虬。寶撾呵叱倚王侯，夸妍鬭豔目已偷。天寒酒醺誰爾侜，倚楹心往形獨留，有此光景無能遊。粉署深沉空翠幬，青綾被冷風颼颼。懷抱既如此，何須望樓頭。
莫飲酒，酒豈讎，顔回不飲不白頭。千鍾稱帝堯，百觚號聖丘。定國數石無滯留，康成三百盃未休。阮籍作詩語更遒，聖賢在前誰與謀。喉乾舌强須潤柔，照見文字勝膏油。
我生無所嗜，唯嗜酒與詩。一日舍此心腸悲，名存貴大不輙思。甑空釜冷不俛眉，妻孥凍饑數恚之。但自吟醉與世違，此外萬事皆莫知。王公謁請衆去早，既衰愈懶身到遲。日高倦僕顔色沮，况騎瘦馬兩耳垂。厭此勞苦不喜出，唯有文字時能爲。諸公尚恐竭智慮，勤勤勸飲莫我卑。再拜受公言，竊意公矯時。只愛詩，謂余癡。
來時擘蠒正探官，走馬傳宣夾路看。便鏁青春辭上閤，徒知白日近長安。思歸有夢同誰說，强意題詩只自寬。猶喜共量天下士，亦勝東野亦勝韓。
聞憶華亭雙鶴雛，蒼毛未變頂微朱。閑情且與稻粱飽，寄語休將雞鶩驅。丁令再歸移歲月，王襃端爲約僮奴。主人必欲看飛舞，太液池寬肯放無。
醉翁在東堂，爲他栽桂樹。待將枝條與人折，憶著家中玉色兔。夜看明月海上來，光彩離離入庭戶。且問常娥一借觀，翁家雖有來無路。常娥對面幾萬里，不聲漸漸西南去。是時翁生懷抱惡，却恨陸機先憶鶴。致令亦念眼迷離，不似傍池能飲啄。始憂兔饑僮失哺，又恐白毛塵土汙。仍不如鶴有淺泉，自在引吭時刷羽。花前舉翅鼓春風，只待公歸向朝暮。我聞二公趣向殊，一養月中物，一養華亭雛。一畏奔海窟，一畏巢松株。我雖老矣無物惑，欲去東家看舞姝。
從他舞姝笑我老，笑終是喜不是惡。固勝兔子固勝鶴，四蹄撲握長啄啄。任看色與月光混，只欲走飛情意薄。拘之以籠縻以索，必不似纖腰夸綽約。主人既賢豪，能使賓客樂。便歸膏面染髭鬚，從今宴會應頻數。
二月狂風雪，寒威曉更加。省闈輕妬粉，苑樹暗添花。有夢皆蝴蝶，逢袍只紵麻。凍吟誰料我，相與賭流霞。
三分春色一分休，始見桃花著樹頭。霰雪斗來如約勒，爲公留作上林遊。
重門雖鏁春風入，先坼桃花後李花。赤白鬭妍思舊曲，舊聲傳在五王家。五王不見留華萼，華萼壞來碑缺落。當時李白欲騎黥，醉向江南曾不錯。
大魚人騎上天去，留得小鱗來按觴。吾物吾鄉不須念，太官常膳有肥羊。
都藍携具向都堂，碾破雲團北焙香。湯嫩水輕花不散，口甘神爽味偏長。莫夸李白仙人掌，且作盧仝走筆章。亦欲清風生兩腋，從教吹去月輪傍。
蒼蒼庭中竹，事莫歎遲速。不同欄下草，一歲一迴綠。朝開花照曜，暮落風相逐。何如飽霜雪，冬夏森寒玉。誰將種官舍，本合近巖屋。不可一日無，蕭灑看未足。阮生豈其愚，林中醉醽醁。我當明月時，移床來此宿。
分庭答拜士傾心，却下朱簾絕語音。白蟻戰來春日暖，五星明處夜堂深。力搥頑石方逢玉，盡撥寒沙始見金。淡墨牓名何日出，清明池苑可能尋。
廉纖小雨破花寒，野雀爭巢鬭作團。手卷白雲光引素，舌飛明月響傾盤。羣公錦繡爲腸胃，獨我塵埃滿肺肝。强應小詩無氣味，猶慙白髮厠郎官。
天下才名罕有雙，今逢陸海與潘江。筆生造化多多辦，聲滿華夷一一降。金带繫袍迴禁署，翠娥持燭侍吟窗。人間榮貴無如此，誰愛區區擁節幢。
今看座主與門生，事事相同舉世榮。並直禁林司詔令，又來西省選豪英。飛龍借馬天邊下，光祿供醪月底傾。食葉蠶聲句偏美，當時曾記賦將成。
盧仝只有赤脚婢，吏部曾吟似笑仝。紅燭射眸從結客，清歌帖耳苦憐翁。歸時雖已過寒食，芳物猶能逐暖風。但點紗籠續清夜，西園遊興古何窮。
我家唯有一團月，挂在颼颼草屋東。玉兔已爲公取玩，更休窺望桂叢中。
多病相如不復云，更何曾有卓文君。他時我向會稽去，只是荆釵與布裙。
摇摇牆頭花，蒨蒨有好色。高枝笑粲粲，低枝明皪皪。但與風相撩，不與風相得。風吹莫苦急，游子歎日昃。彭祖與顔回，相去猶瞬息。每觀形影篇，曷在神所釋。不可廢我吟，畢竟焉免白。
摇摇牆頭花，一一如舞娥。春風買豔逸，豔逸此何多。不爲游蜂撓，即爲狂蝶過。日光苦給給，魯叟白波波。人生若朝菌，不飲奈老何。楊雄寂寞居，豈若阮生歌。
蛟龍上漢魚潛動，梁棟生雲燕未知。風點稍聞寒瓦急，玉條初向畫簷垂。何郎夜聽應逢句，謝朓朝觀必有詩。老大莫將文字困，爲公牽强不勝疲。
聞有白鷴夢，遂作白鷴詩。詩記白鷴語，意公於鶴私。公意無薄厚，爾將聽我辭。朝給一瓢水，晝給一盎糜。曾不令爾渴，曾不令爾饑。事事不異鶴，安得於鶴疑。鶴鳴爾不和，鶴舞爾不隨。無以一供悅，飽食番頑癡。公所念爾久，李白當畜之。白固有篇詠，公偶未暇爲。遣爾心不平，謂此鈍見遺。我持爾此意，請公吟莫遲。公便納我言，濡筆灑淋漓。書爾在南言，野羽霜雪披。弄啄紅豆實，飛上桄榔枝。翡翠不敢顧，孔雀不敢窺。將擬是白鳳，脩尾晝漣漪。虺頸而雞首，峨峨如有儀。而今與鶴爭，此識固已卑。公初待爾厚，鷴兮知不知。
窗前高樹有棲鵲，記取明朝飛向東。家在望春門外住，身居華省信難通。夜聞相府催張牓，曉聽都堂議奏中。龍閣鳳池人漸隔，猶因朝謁望鼇宮。
致鷴猶恐鷴饑渴，細織筠籠小瓦缸。玉免精神憐已久，金鑾人物世無雙。休爭白鶴臨清沼，且伴鳴雞向綠窗。美羽奇毛有多少，爾身高穩勝他邦。
見憑蝴蝶過牆飛，却夢翩然入綺闈。欲撲翅輕縈不住，覺時疑有粉沾衣。
明經與進士，皆欲取公卿。自是俗儒陋，非於吾道輕。昔由羔雁聘，今乃草萊并。不措一辭去，緣何祿代耕。
辭家綵勝人爲日，歸路梨花雨合晴。庭下鞦韆應未拆，籠中鸚鵡即聞聲。千門走馬將看牓，廣市吹簫尚賣餳。已是瓊林芳卉晚，不須遊處避門生。
言出君門日，遥聞紫禁鐘。詔書中使降，駿馬上閑供。天下持平手，毫偏不置胸。文從有司較，卷是近臣封。勝陣無容敵，精后已善攻。明朝當奏號，鴛鷺看歸雝。
桂林太守幾時行，泛汴桃花浪已騰。目極雲陰低遠樹，夜寒風急亂春燈。巢鳴翡翠愁無限，水宿鴛鴦冷不勝。陽朔山前好峯嶺，爲公憐愛萬千層。
芝旭馳名世有孫，大書如曉過秋原。長松怪柏皆成炭，豫氏觀傍不解吞。
張君獻詩詩詞巧，美女插花嬌醉春。公答七言夸筍笴，我無千里學騏驎。夜吟謝朓澄江練，露濕陶潛漉酒巾。歸去應將錦囊貯，已勝珠玉莫愁貧。
煙火千門曉欲開，王花驕馬肯徘徊。井閭已是經時隔，親舊全如遠別來。帝闕重看多氣象，天街新霽少塵埃。振冠浣服無容久，便見池門放牓催。
國佐三公進，師臣一品歸。接賓忘素貴，還綬遠危機。憶奉追尊冊，當觀副輅旂。生榮人莫及，無恨掩泉扉。
既老仍開國，因歸得賜金。念懷知主意，堅介見臣心。筆札尚存紙，性情猶託吟。向來門下客，東首淚盈襟。
莫怪霑襟血，無由作弔賓。故池歸去雁，春信見何人。已寫虛堂影，猶鎸守冢麟。門生與舊吏，將立道傍珉。
言爲當代法，行不古人慙。天子貴元老，史官傳美談。名高漢亞相，學嗣晉征南。有子即家寶，未嘗金玉貪。
見錄尋常詠，親裝復手題。言從永嘉後，重與建安齊。自古難知己，孤生每擇棲。春風寄黄鳥，爲向墓間啼。
從來釣者意，豈不在得魚。餌寡魚口多，曾非投竿疎。向登百金貴，首尾必吹墟。竭澤古所戒，但保腹中書。風雷變有詩，且復歸孟豬。
滄海東邊會稽郡，朱輪遠下相臣家。已同雲漢星辰轉，不與鑑湖風月賒。越箭抽萌供美茹，秦山堆翠照高牙。買臣嚴助前時貴，破盜論功未足誇。
爾持金錯刀，不入鵝眼貫。已遭俗棄擲，妄意堪憤惋。他時有識別，終必爲寶玩。懷之歸河朔，慎勿輙鎔鍛。改作毛遂錐，穎脫奚足算。
洞庭五月水生寒，盧橘楊梅已滿盤。泰伯廟前看走馬，闔閭城下見驂鸞。吳娃結束迎新守，府吏趨鏘拜上官。曾過楊州能慣否，劉郎盞底勸須寬。
龍孫春吐一尺牙，紫錦包玉離泥沙。金刀璀錯截嫩節，銅駞不與大梁賒。持寄韓郎綠蒲束，莫令衛女苦思家。韓郎才調偏能賦，分餉唯思楚景差。因之善謔誦淇澳，欲學報投無木瓜。
白日對芳樹，靜夜愛明月。我飲雖不多，杯杓安可闕。破屋有空缸，冷竈無黔突。投餐聞韓辱，乞食使陶訥。鑒此不求人，終身其鏤骨。儻有佳客過，未免貰袍笏。風從東南來，語向西北發。西北多鳳雛，枝間報清越。玉壺盛曉露，贈置醉莫歇。却少可飲人，爲告月休沒。
廢囿孝王國，離宮天子都。古今雖且異，文物未嘗無。族有栽槐美，名從得桂殊。應聞漢丞相，待士倒樽壺。
往年入關中，道傍見太華。始識仙掌大，頗似攬造化。赤手無所爲，風雨漏指罅。又觀蓮華峯，上有蓮開謝。一朝秋色高，蓮葉或飄下。今聞太守行，見隼畫車駕。仙掌與蓮花，日久可以詫。長安道上人，任見不須借。况多耐老藥，民將待黄霸。
朝讀百紙書，夜成幾篇書。明明白晝有陽烏，黕黕暗室無蟾蜍。目睛須藉外物光，日月不到卑蔀居。君能置以清油壺，暝照文字燈焰舒。婦將膏髮雲鬢梳，缾底濁濃留脂車。所益既如此，所感當何如。
澄泥叢臺泥，瓦斲鄴宮瓦。共爲几桉用，相與筆墨假。賦無左思作，書媿右軍寫。初從故人來，來自邯鄲下。物因人以重，謬當好事者。
昔見蘭叢牙，今見連蔓瓜。持入咸陽市，本出故侯家。五色相鉤蔕，秦人應自誇。行當七月薦，乞巧雜盤花。
堂下一匹鄭虔馬，欄邊兩株安石榴。但能有酒邀佳客，亦任狂花落素甌。侍女紅裙無好色，主人白髮自侵頭。欲歌翠樹芳條曲，已去洛陽三十秋。
河爲中國患，亦爲中國利。其患齧堤防，其利通糧饋。分流入浚汴，萬貨都城萃。積淫或暴漲，旱暵或滯疐。疏導欲其宜，徑度有所異。曩者多邀功，用之殊未至。十私而五公，歲久害愈熾。潰溢必歸尤，廟堂難决議。明明聖天子，自選中常侍。銀鐺插在貂，身小勇且智。上從廣武城，下及淮與泗。迴險帖鑿繁，所畫由所寄。嘗以勤厥身，又能和衆吏。前日有盡心，於今病憔悴。此職方藉人，加餐當自爲。
四葉及王游，共家原坂嶺。歲摘建溪春，爭先取晴景。大窠有壯液，所發必奇穎。一朝團焙成，價與黄金逞。呂侯得鄉人，分贈我已幸。其贈幾何多，六色十五餠。每餠包青蒻，紅籤纏素檾。屑之雲雪輕，啜已神魄惺。會待嘉客來，侑談當晝永。
自我歷官三十年，有脚未曾行蜀川。李白嘗言道之艱險，長嗟難劇上青天。鳥悲猿嚎馬蹄脫，苔梯雨棧愁傾顛。蒼崖下窺不見底，但聽雷聲輥石懸湍濺。曉盤青泥上高煙，暮盤青泥到下泉。劍閣如劍，巉然割腸刺恨今古連。爾去三千九百里，巴山小馬烏布韉。一婦一奚行李單，家具日貨能幾錢。人皆畏避不敢往，此獨敢往何所便。况是初宦無遠適，心意自許非由銓。異乎哉，我今送爾徒哀憐。
瘠彼單于馬，贈我信都侯。信都惡頑惡，不使服車輈。我從南土歸，涉河假扁舟。將趨未央朝，無乘誰可求。信都固朋義，百乏能以周。遺此燕山駿，買韉安轡頭。朝斬一束芻，夕煑一盎麰。漸平崢嶸骨，幸騎歷冬秋。自春鎖禮闈，既出被輕囚。飽秣不復駕，狂躍如生虬。更番一老卒，湔刷常預愁。前欲往城東，始跨人立侔。首落而尾擲，衰軀幾墜投。邇者將贖金，行當謁冕旒。私呼貴鄰兵，言調變馴柔。晨往及暮還，踣地氣不收。彼兵隸天廐，國馬皆仰騶。其能量馬力，國馬安得稠。以吾窮使然，爾能亦可羞。
落花浄掃青陰長，野蝶閑飛綠草閒。侍從歸來看鶴舞，便將樽酒欲招閑。
陰森園圃牆東地，携挈兒童樹下吟。更約天邊鳳皇侶，閱書觀畫味尤深。
初約看花花已盡，重新邀客客應歡。真花既不能長豔，畫在霜紈更好看。
吳牛常畏熱，吳田常畏枯。有樹不蔭犢，有水不滋䅳。孰知事春農，但知急秋租。太守追縣官，堂上怒奮鬚。縣官促里長，堂下鞭扑俱。不體天子仁，不恤黔首逋。借問彼爲政，一一何所殊。今君請郡去，預喜民將蘇。每觀二千石，結束辭國都。絲韉加錦緣，銀勒以金塗。兵吏擁後隊，劍撾盛前驅。君又不若此，革轡障泥烏。欵行問風俗，低意騎更駑。下情靡不達，略細舉其麤。曾肯爲衆異，亦罔爲世趨。學詩聞已熟，愛棠理豈無。
屈宋出於楚，王馬出於蜀。荀楊亦二國，自接大儒躅。各去百數年，高下非近局。鉤陳豹尾科，登俊何炳縟。楚蜀得曾蘇，超然皆絕足。父子兄弟間，光輝自聯屬。古何相遼闊，今何相邇續。朝廷有巨公，講索無遺錄。正如唐虞時，元凱同啟沃。何言五百載，此論不可告。二君從茲歸，名價同驚俗。
疏氏昔二傅，張氏今兩卿。相去千餘載，能與同令名。亦嘗更侍從，况有冰玉清。世懷山東業，力制河北兵。雲煙忽起晦，日月不得明。白首無所爲，脫身吳楚城。七十還印綬，不以名教輕。葺堂讀舊書，時出郊郭行。水邊觀游魚，樹底愛啼鶑。適逢野老語，復問農人耕。紛紛世上士，車馬無此情。
昔聞醉翁吟，是沈夫子所作。今聽醉翁吟，是沈夫子所彈。聲如冰凘下石灘，嚼齧碎玉遶齒寒。四坐整衣容色端，醉翁雖醉無慢官。其音正以樂，其俗便且安，何害酩酊顔渥丹。沈夫子，邂逅相遇必已歡。玉琴能寫人肺肝，人所爲難君不難。平明解船建谿去，輕齎快意不長湍。谿東白茗象月團，來奉至尊龍屈盤。餘爲带銙與臠片，散在六合雲漫漫。况君五臟清如水，宜飲沆瀣采木欄。更留瓦硯贈我看，鄴宮鴛鴦誰刻剜。
識君兮不早，君尚少兮我老。蘭與蕙兮多薰，搴雜佩兮芳芬。蘭倏往兮蕙隨，心俯仰兮徘徊。與識吳兮吳樂，嘗適楚兮楚悅，君何爲兮我闊。麒麟縶兮不馳，鳳皇蔽兮挑達。均莫悲兮別離，悵公子兮何之。絕大江兮無波，奉赤鯉兮藉荷。芼蒓荇兮陳羹，親意得兮忘榮。世反是兮從貴，聊送君兮傷情。
欲遊廬山去，將託楚舸梢。暮行長河曲，月上黄金坳。悠悠幾千里，身世非繫匏。恣觀瀑布虹，不畏潯陽蛟。誦經東林下，小宇結香茅。
牡丹開盡桃花紅，班筍迸林犀角豐。兩株遠寄川上鴻，韓郎輟口贈楚翁。便令剝錦煑荆玉，甘脆不道簞瓢空。小謝舊城昭亭下，侵天筀竹谿西東。螗蜋生後出牙茁，羅列滿地爭强雄。是時楚翁所食寡，朝飯暮飯唯其充。今來得此謂過分，一貴一賤物苟同。
大車高馬塵塞軌，弄石洗泉人不喜。慨然擺落還吳都，歸心勁於弦上矢。强弩發復開，矢往不可迴。常應笑燕子，時能海邊來。
射策志何遠，闔棺人共疑。奠觴朋友去，泣血母兄悲。霧氣窗間盡，車聲戶外知。玉樓成作記，此語可能欺。
自昔稱王謝，於今亦盛門。尚看珠樹秀，應見玉麟存。書史辛勤學，文章苦死論。都然莫施設，恨向九原吞。
試問於天下，誰從百歲心。短長從所盡，禍福乃相尋。只以名賓實，那論古至今。未能忘物境，空復歎人琴。
空山枯楠大蔽牛，霹靂夜落魚鳬洲。魚鳬水射千秋蠹，肌爛隨沙蕩漾流。唯存堅骨蛟龍鎪，形如三山中雄酋。左右兩峯相挾翊，尊奉君長無慢尤。蘇夫子見之驚且異，買於溪叟憑貂裘。因嗟大不爲梁棟，又歎殘不爲薪槱。雨侵蘚澀得石瘦，宜與夫子歸隠丘。
儒者務欲博，誦說窮冬秋。衣裙未及解，含珠以見求。閩稱黄夫子，常恐學不流。有徒如浮萍，匝匝圍刳舟。聚書將萬卷，載行無馬牛。去年來京師，滿篋分寄投。半在吳楚間，半入趙衛陬。昨日大官薦，青袍變綈裘。今朝爲異物，寸祿與命讎。獨聞邯鄲公，哀之使斂收。曷其稟賦薄，安得被王侯。旅殯欲焉託，定將葬何州。生爲四方遊，死當不擇丘。豈必歸故鄉，萬里過山頭。
船從洞庭來，非賈即遊宦。宦賈事風檣，誰能樂清晏。不如蓄書史，萬古無與間。上觀堯舜仁，下覽魏晉篡。善惡彼既殊，智巧徒以辨。君心於此得，用捨不自慢。堂中羅高厨，戶外望鳴雁。菰菱可采掇，魚鼈可釣汕。卒歲身多餘，世俗莫習慣。
坐久既生倦，漸看冠佩斜。鐘聲傳紫禁，烏影轉西華。竊印後當致，觸屏前未嘉。不爲疎慢意，何用北窗誇。
洛陽交舊裏，過半已凋殘。在昔義投漆，最先悲闔棺。誰知二紀水，重卜九原安。聞說塞門路，白楊風更寒。
當時嗟遽歿，二子未能言。頻歲折丹桂，買塋遷陸渾。重銘太史筆，不替故人恩。爲善有終慶，此焉天意存。
舊墳爲潤齧，新塚得山深。斬木來荒路，移松出近岑。黄鸝啼棘上，玉女問泉音。强作挽人唱，儻知哀感心。
磊落黄從事，清吟古氣多。少年知任俠，欲老解登科。辨起公卿坐，時爲慷慨歌。又持珠玉贈，將奈老貧何。
客初西蜀來，遺我雙筇竹。上有紅淚斑，斷非湘娥哭。嘗聞帝魂哀，嚎血滴草木。春露洒更鮮殷痕侵粉綠。截爲扶衰杖，萬里出浴谷。今來入我手，君勤意有囑。區區四十年，重趼生兩足。冠丱三男子，且與詩書讀。翁雖文章窮，尚以字遮目。忍棄不以教，携歸事樵牧。故茲九節贈，用助老追逐。楊朱非爲岐，賈誼非爲鵩。及其悲慟時，豈不沾盈掬。揮之儻著物，無迹染林麓。因持此竹紋，勿歎前人獨。
青山峽裏桐廬郡，七里灘頭太守船。雲霧未開藏宿鳥，坡原將近見燒田。養茶摘蕊新春後，種橘收包小雪前。民事蕭條官政簡，家書時問霅溪邊。
日暮蛛絲動，月暗螢火明。方茲步庭戶，浩然懷友生。友生將東歸，泛若赴海鯨。已從龍門出，不慕朱鼈輕。朱鼈過吳洲，飛飛就東瀛。沉浮未可問，名有萬里程。須憂小水魴，勞勞將尾赬。
楚澤多年一卧龍，新春雷雨起鱗蹤。誰知天上爭騰躍，偶落池中雜噞喁。且自摧藏隨浪去，何當駕馭使雲從。劉累只說古來有，暫屈泥蟠莫便慵。
遠目不高不可極，朱樓要與浮雲齊。江流萬古平泱莽，山雨一過寒凄迷。賈客檣下望吹笛，漁郎浦前看斷霓。佽飛射蛟水花伏，高士種柳煙條低。羣雁有時至自北，洪潮到此不更西。君家隠侯有八詠，風雅未盡留人題。
明明雲間月，皎皎莫可指。雄烏與牡兔，萬歲不生子。三旬後乃合，徒用成甲癸。焉見下土物，長養各私己。蛇蝎滿窟隙，嗣毒自未已。天地豈有意，盛德名不死。
四百鸞皇羽翼成，高低輕重出權衡。他時俱作公卿去，誇是王家門下生。
壺頭山下俗，巴婦曲中聽。汲井熬鹽白，燒田種穀青。巖風來虎嘯，江雨過龍腥。事簡能談者，楊雄所草經。
天津赫日欲焦拆，西北風來斗減威。太帝宮庭無暑入，大明冠佩退朝歸。泠泠冷襲瑠璃簟，奕奕凉翻翡翠幃。交扇不須煩素手，淋漓誰復汗頻揮。
終夜每愛月，見月常苦稀。不雨即雲晦，何能攬光輝。儻有一夕明，豈畏露濕衣。素娥領玉兔，孤寡命亦微。堂堂罕開耀，多是半掩扉。曾負萬家望，空是隨人歸。一歲復一歲，白髮思釣磯。
奈苑談經者，蘭臺著作稱。吾儒不兼習，爾學若多能。每愛前峯好，閑穿弊屐登。定將修史筆，添傳入高僧。
憶昨宿蘭省，每倦喜君談。月色夜正寒，舉盃無再三。既出罕相遇，必謂跨歸驂。忽來冒炎暑，別我爲子男。冤句隸濟陰，桑柘宜農蠶。應如襲祖德，遺道使之慙。初聞不擇邑，公秫豈所貪。但能亦種柳，五株垂毿毿。板輿與東征，足以奉旨甘。
六月御溝馳道間，青槐花上夏雲山。退朝側帽驚時晚，近樹聞香暗詠閑。新雨賈生車喜出，舊年潘岳鬢添斑。老慙太學無經術，空飽齏鹽强往還。
秦愛商於地，信美洛水南。銀鉛與丹砂，鑿山民爭貪。蜀客善製錦，當先務桑蠶。衣老以及少，使煦如春酣。摘蔬有筍蕨，釣庖有巖潭。頗同故鄉味，將喜獲所諳。
愛此孤生竹，碧葉琅玕柯。結根甘泉裏，豈必泰山阿。曾莫學兔絲，徒以附女蘿。風爲掃庭戶，夜月誰與過。
嗇夫苟有惠，前世猶立祠。既爲邦邑長，必欲風化施。長松蔭公庭，流水循堂基。俱可助琴彈，亦足忘事縻。况君公侯家，清尚人所期。
北人見鴨脚，南人見胡桃。識內不識外，疑若橡栗韜。鴨脚類綠李，其名因葉高。吾鄉宣城郡，每以此爲勞。種樹三十年，結子防山猱。剝核手無膚，持置宮省曹。今喜生都下，薦酒壓葡萄。初聞帝苑夸，又復主第襃。纍纍誰採掇，玉椀上金鼇。金鼇文章宗，分贈我已叨。豈無異鄉感，感此微物遭。一世走塵土，鬢顛得霜毛。
秦既并諸侯，斯乃一度量。鑄寶以永傳，萬世俾勿喪。精銅不生花，小篆著丞相。一沒咸陽宮，千秋事更王。陸君居洛城，客有來渭上。曰因農人耕，發壤破古藏。遂獲此物還，文完字何壯。始號爲皇帝，立語已超曠。意將愚黔首，釁起危博浪。其後同玉璽，不隨驪山葬。今蓄於君家，徒爾資奇尚。物以用爲珍，異時皆似妄。
王屋山高無猿猱，下有黄河水滔滔。天壇半夜見海白，光動古邑雞先嘷。雞先嘷，絕吠獒，巖居林栖吏莫搔。山膚有時得虞獵，不比彘肉烹連毛。聞君今去將效陶，縣前種柳芟蓬蒿。不問公田問民俗，民安事簡教兒曹。河南太守喜愷悌，如此可以無厭勞。
虞舜已去蒼梧野，秦女驂鸞無復下。簫管人間不解傳，帝樂部中能亦寡。欲買小鬟試教之，教坊供奉誰知者。晏識文公始致來，勸接賤生宜强且。乃呼側坐吹一曲，驚顧頓嘶堂下馬。吾妻閨中聞不聞，稚女扳簾笑嬌奼。未敢多聽便遣還，贈飲單杯向身瀉。
白袍來，黄綬迴。來跨騫馿迴跨馬，麻源三谷桂花開。江都作尉入風埃，主人劉向西京才。心如明月無不照，恐君已到還鸞臺。
隴首欲看飛去雲，槎頭安得卷輕輪。流烏不轉天邊日，乘馬猶知果下人。空渴魏臺冰在井，從悲楚客淚緣巾。炎炎赫日偏憎老，眼耳昏聾半塞塵。
詰朝持鄭醖，向夕望星津。俗意願添巧，古心思變淳。予窮少陵老，公似謫仙人。獨對金鸞月，宮詞付小臣。
浴堂深殿近皇居，秋夕詞臣直宿初。宮女穿針爭落月，官奴持獨看殘書。萬家乞巧心無盡，斜漢飛光望有餘。枕上江山夢猶熟，五更風雨過簾疎。
玉轡瓏瓏出絳宮，青槐馳道曉煙中。塵頭尚裛洗車雨，馬耳前趨吹鬣風。聞說自將身許國，不須仍以醉爲公。我今才薄都無用，六十棲棲未歎窮。
壯哉南山豹，不畏白額虎。澤霧毛雖雜鼮鼠，朝將具鬚暮爲乳。文章子雲久已許，還笑大夫費五羖。天子仗中儀勿舉，尾與旂常願看取。
王朝慎常刑，恐民陷非辟。分命遣使車，謬枉得舉摘。兼之勸農桑，欲野無曠隙。韓侯夙所志，功利豈止百。茫茫唐鄧間，荒土無牛跡。邵閼廢未久，柘陽仍舊白。二地儻復營，萬世不可易。昔在漢家時，近親多占籍。苟或非膏腴，當應徒畿赤。每念輒歎嗟，未能俾盡畫。天將富斯民，事與願不隔。其易謂何如，拾芥由琥珀。我今送韓侯，書以贈無責。
雷雨初過草木新，汴堤楊柳綠陰勻。已看畫舸逐流水，不惜長條折與人。淮境秋傳蟹螯美，郡齋凉愛蟻醅醇。睢南莫久留才子，宣室歸來問鬼神。
薛老大字留山峯，百尺倒插非人蹤。其下長樂太守書，矯然變怪神淵龍。薛老誰何果有意，千古乃與奇筆逢。太守姓出東漢邕，名齊晉魏王與鍾。尺題寄我憐衰翁，刮青茗籠藤纏封。紙中七十有一字，丹砂鐵顆攢芙蓉。光照陋室恐飛去，鎖以漆篋緘重重。茶開片銙碾葉白，亭午一啜驅昏慵。顔生枕肱飲瓢水，韓子飯齏居辟雍。雖窮且老不媿昔，遠荷好事紓情悰。
去年龍母沐，今年龍婦浴。民何競相傳，訛言初願戮。沐水不濕纓，浴波吞目睛。連歲果爲患，準度非人情。島夷尚弗爾，况乃此京城。天公亦鑒詳，天子大聖明。堯時不昏墊，安見堯憂煢。今但微禹力，上心常屏營。祠官駿奔走，請禱必竭誠。廟堂列土偶，椒酒空湛盈。靈氣自莫主，非以堯言輕。霹靂夜復作，蝦蟆尚聽鳴。輦道有白水，都人無陸行。浮萍何處來，青青繞我楹。連牆已壞破，屋頼搘撐牢。緬懷所親友，親友皆占高。獨知歐陽公，直南望滔滔。遺奴揭厲往，答言頗力勞。正取舊戽斗，自課僮僕操。明日苟不已，挈家仍避逃。賢者尚若是，焉用數我曹。免爲不弔鬼，世上一鴻毛。
當時載酒客，共過草玄人。今日一寒士，能來三侍臣。竹門容大馬，金絡照諸鄰。雞瘦莫爲具，阮家依舊貧。
重本恤刑天子聖，舟車持詔使臣賢。部中漢吏無冤獄，葑上吳人益美田。重過故鄉逢故老，一聞鳴鶴訪山川。不須歌管唯詩酒，况有餘杭白樂天。
內相能來顧，爲郎樂有餘。兒童爭拂榻，門巷劣容車。掩扇知秋意，窺牆省舊書。經年三枉駕，未與故人疎。
紫微星宿何煌煌，掖垣華閣上相當。舍人亦與泰階近，兩兩聯裾如雁行。其間飛星入王壘，天子賜告歸故鄉。錦韉金轡照棧去，文園渴令難可望。楊雄位卑纔執戟，豈有爵祿多文章。石公官顯職且貴，還家展墓酹椒漿。太守趨塵里人避，岷山松柏風淒涼。椎牛行酒與耆舊，耆舊醉歸呼此郎。公置名分共其樂，敦厚世俗時陶唐。郎呼只作曩日視，安知鏘玉侍明光。歸來却向鳳池直，詔言一出稱廟堂。廟堂蕭曹不草草，潤色鼓動辭琅琅。鰲頭蓬萊便可到，蜀人更賀烹豬羊。
昔見相公登瀛洲，今見公子爲校讎。鯤鵬變化三十載，我生安得不白頭。君前拜恩父前慶，暫向南都乘順流。南都留守頗爲喜，將吏入賀靴聲遒。酒舁銀甕羊臠炙，上下和煦移凉秋。歸來却上柳堤路，西風健馬控花虬。
過江始與風沙隔，京口山連北固牢。刺史丰儀於體重，邦人全伏以名高。宴盤紫蟹方多味，古寺青林不厭遨。定挈傳家舊圖籍，漕河應莫費吳艘。
中條插遠近，黄河瀉直斜。蒲坂之城在其涯，渠渠碧瓦十萬家。官商工農共擾擾，侯獨理齋窗照紗。侯方守邊聽胡笳，滿屋蓄書凡幾車。他年不按清商樂，亦莫學種東陵瓜。老繫戰馬向庭下，厨架整娖齊籤牙。朝聞鳴雞夕聞鴉，眼昏秋匣生銅花。兒孫誦習且盈耳，客來休論常山蛇。
魯國先生歿，夷門吉士哀。因讒君席遠，時賻帝恩該。寂寞蒿宮啟，悠揚茜旐迴。昔賢皆不免，松下作寒灰。
舊業居東岱，中年謁紫庭。要塗無往跡，至死守殘經。詔許求遺稿，朋鄰與葬銘。世人無怪我，涕淚爲之零。
自古春秋學，皆知不可過。生前恩禮少，歿後薦章多。妻子將焉託，田園有幾何。汶陽秋樹裏，黄鳥謾聽歌。
嘗預巖廊政，終爲社稷臣。作藩安舊俗，飲酒得賢人。葬禮鐃簫咽，明儀幣馬陳。泉堂一經掩，原上只麒麟。
將相榮難及，唐虞世已遭。名將官愈大，節固位同高。哀悼王朝輟，鎸埋史筆操。空山伊水外，松柏冷蕭騷。
闕塞秋雲冷，伊川苦霧陰。薤歌金鐸碎，蒿里石宮深。燃漆爲長夜，栽松作茂林。空留舊冠劍，家廟四時心。
嘗聞蜀國海棠盛，因送李侯宜有詩。日愛西湖照空錦，醉看春雨洗燕脂。郡無公事中園樂，民喜羣邀匝樹窺。望帝鳥啼空有血，相如人恨不同時。最鮮深淺非有染，解賦才華未得知。聞說趙昌今已老，試教圖畫兩三枝。
聞向蓬萊宿，鼇峯第幾層。秋聲暗葉雨，殘夢空堂燈。推枕感孤雁，抽琴彈壞陵。誰知廣文直，桃簟冷於冰。
八月竹根移要雨，逢陰便向阮家求。請公靜聽蕭蕭葉，斗變江南一夜秋。
都城有地誰栽竹，只見寒樗與老槐。聞種琅玕向新第，翠光秋影上屏來。
忽枉乘軺車，鏘然響金轡。駐軫與我言，琅琅有深意。乃知故相家，事業已不墜。信哉渥洼種，千里可立致。顯祖實令君，名聲取高位。伯叔與懿考，聯榮重當世。于今多昆孫，朱紫紛曳地。勉勉崇令德，蘇李何難至。
君嘗佑王屬，議平天下刑。出宰得古邑，農鋤多带經。素琴伴飲酒，綠蘚生訟庭。舉首望海雁，高懷在青冥。
秋江渺然生寒潮，北風吹帆上青霄。旗脚舒舒戰紅鬣，旗心閃閃交皂雕。檣下健兒發金鐃，屋上鸞僮鳴紫簫。岸傍舟人望且拜，溪口直入當高譙。正聞鼓角波動摇，齊山舞翠挹岧嶢。郭西猛虎夜莫入，太守號令如怒飈。長戈樁爾喉，長刀斷爾腰。牙兵將吏無敢囂，新威烈烈野火燒。
古史書不足，磨璞鎸美辭。周宣石鼓文已缺，秦政嶧山字苦隳。西漢都無半畫在，黄初而上猶得窺。下及隋唐莫可數，奇言偉迹恐所遺。信都力黏大小軸，集十爲秩仍第之。隨目證訛甲癸推，青編是非皆究知。有益於古今不疑，碑雖滅絕事弗移。後人覽錄尚若披，信都用意無窮期。天灰地燼乃終畢，信都信都名愈出。
郊原物老莽然中，寓興驅車向國東。夾道名園迷屈曲，壓枝秋實亂青紅。寒畦覆綠將收菜，野蝶雙飛尚繞叢。田父欣來問行幸，依稀還似鬭雞翁。
持節共知過碣石，銜蘆相背有飛鴻。地寒狐腋著不暖，沙闊馬蹄行未窮。隴上牛羊衝密霰，帳前徒御立酸風。歸時莫問程多少，却到河湟杏萼紅。
前罷邯鄲守，孤高與世違。青雲舊知在，白首故園歸。既沒無兒女，元貧只帳幃。平生洛陽友，從此更應稀。
我今過五十，萬事日消磨。熟識世間寡，故交泉下多。葉秋知易隕，松耐竟如何。嘗亦悲前哲，荒墳野鼠窠。
得君音信近，安穩在緱山。不是國醫誤，寧辭蜀道艱。終然有脩短，猶免歷間關。便作千秋別，霑襟涕淚班。
也持黄菊蕊，時望白衣人。苜蓿從來厭，茱萸却乍親。護霜雲不散，吹帽客何貧。莫要悲摇落，秋花更勝春。
衣冠今盛族，蘭玉舊家聲。博古無遺悞，遭時有重名。魂輿臨水發，靈馬向郊鳴。歸葬商丘外，森森柏已成。
稽古逢堯舜，鏘金侍冕旒。生員尊鄭學，子舍預夔謀。翰苑事猶著，岱宗魂已遊。無情是天地，玉樹掩蒿丘。
丹旐秋風急，清笳曉月寒。明衣裛草露，素士挽桐棺。行哭賓徒盛，觀儀里巷殫。空餘舊編在，千載莫能刊。
在昔漢中微，我祖入吳門。公今領名都，千騎擁高軒。與古異出處，素節古本原。江觀白馬潮，水花長鯨奔。山飄月桂子，天香一國繁。壯奇已若此，纖侈尚亦存。舊聞其風俗，色易而柔溫。太守朝駕車，閭巷焚蘭蓀。太守暮還府，燈燭照旗旛。清歌延冠蓋，廣湖浮酒樽。成都與餘杭，天下莫比論。彼爲公故鄉，此爲公偃藩。吏民宜寡事，愷悌有謠言。
桃花夭紅竹浄綠，春風相間連溪谷。花留蜂蝶竹有禽，三月江南看不足。徐熙下筆能逼真，蠒素畫成纔六幅。萼繁葉密有向背，枝瘦節疎有直曲。年深粉剝見墨縱，描寫工夫始驚俗。從初李氏國破亡，圖書散入公侯族。公侯三世多衰微，竊貿擔頭由婢僕。太學楊君固甚貧，直緣識別爭來鬻。朝質綈袍暮質琴，不憂明日鐺無粥。裝成如得驪頷珠，誰能更問龍牙軸。竹真似竹桃似桃，不待生春長在目。
才業人終服，聰明帝所聞。來希段干木，去識大馮君。金絡鳴津口，朱旗颭雁羣。山河虞舊國，簫鼓漢橫汾。古蝶臨秋月，高樓等白雲。應同羊叔子，緩带隔囂氛。
晝惜日易沉，夜惜月易曉。重陽種菊花，此意亦大好。所嗟時節晚，又失澆培早。開榮獨是遲，造化徒費巧。霜前擁繁萼，籬下同隕槁。微根發再綠，復笑王孫草。莊生語鵬鷃，樂不計大小。能齊乃有餘，但恐知者少。常愛阮嗣宗，遇酒醉則倒。杯中得賢趣，世上逐金裊。
黄花秋草滿荒臺，聯馬鳴珂未欲迴。上苑自將馳道隔，高林空望白雲開。薦肴已去紗籠羃，賜醖新從蟻甕來。天氣正清風景好，重門雖禁不辭杯。
君榮初出守，我老未東歸。病眼生花早，蒼毛似葉稀。往還從更少，談笑暫相依。不及秋鴻翼，能隨向楚飛。
醮壇舊山下，高卧一儒生。有室羅經籍，無心取組纓。芋肥收歲計，柑熟摘霜晴。暫向京都見，添書入蜀城。
逆水乘風上，蒲帆滿挂檣。日行知幾里，江渺不分疆。宿浦隨潮入，逢人問路長。臨川十萬戶，勸勞執壺漿。
時世重古不重新，破圖誰畫四胡人。臂鷹捧盤犀利水，鐵鎖師子同麒麟。翹翹雉尾插頭上，深目鉅鼻青搭巾。塗朱點綠筆畫大，筋骨怒露蠻祠神。茜袍白馬韓公子，從何得此來秘珍。定應海客遠爲贈，中國未睹難擬倫。公子自言吳生筆，吳筆精勁瘦且勻。我恐非是不敢贊，退歸書此任從嗔。
退之曾作河南宰，韓氏于今又見君。縣政從來人有望，家聲不墜世多文。後池分洛貯藍水，高檻看嵩迷嶺雲。主簿堂前七葉樹，手栽應莫已刳焚。
桂得常娥枝，婦得黄姑女。直歸東海頭，翁嫗笑相語。何當却之官，古縣入平楚。莫嫌簿書繁，百事由區處。
琵琶轉撥聲繁促，學作饑禽啄寒木。木蠹生蟲細穴深，長啄歊鏗未充腹。朧弦疊響入衆耳，發自深林答空谷。上弦急逼下弦清，正如螗螂捕蟬聲。坐中賓歡呼酒飲，門外客疑將欲行。主人語客客莫去，彈到古樹裂丁丁。內賓外客曾未聽，乍聞此曲無不驚。還憶昭君入胡虜，烏孫帳下邊馬鳴。安知如今有樂事，能使女奚飛玉觥。女奚年小殊流俗，十月單衣體生粟。言事關西楊廣文，廣文空腹貪教曲。曲奇譜新偷法部，妙在取音時轉軸。翰林先生多所知，又笑畫圖收滿屋。不肯那錢買珠翠，任從堆插階前菊。功曹時借乃許出，他日求觀龜殻縮。我嗟老鈍不如渠，幸得交朋時借娛。但樂休計有與無。
漢朝重結單于好，歲遣名臣禮數增。紫鼠皮裘從去著，飛龍廐馬借來乘。天寒將遇磧中雪，鼻息暗添髭上冰。定見南鴻起歸思，家書欲寄不堪憑。
虜人多竊朝廷禮，譯者交傳應對辭。羊酪調羹尊漢使，氈堂舉酒見閼氏。曚曚白日穿雲出，漭漭黄沙作霧吹。知去燕京幾千里，胡笳亂動月明時。
柳條枯落盡，不折意徘徊。泛汴趨殘水，到吳看早梅。無耽聽鶴唳，有信寄鴻來。聞說閭亭改，靈光化劫灰。
兄爲太守兩輪朱，仲泛吳人燕尾艫。且看洞庭多橘柚，莫懷江國有枌榆。少遊山水殊非俗，老愛詩書又似愚。百事輸君休問我，風沙不比在雲湖。
斜封一幅竹膜紙，上有文字十七行。字如瘦棘攢黑刺，文如溫玉爛虹光。別時春風吹榆莢，及此已變蒹葭霜。道途與弟奉親樂，後各失子懷悲傷。到郡紛然因事物，舊守數易承蔽藏。搜姦證繆若治絮，蚤虱盡去煩爨湯。事成條舉作書尺，不肯勞人魚腹將。魚沉魚浮任所適，偶能及我爲非常。勤勤問我詩小傳，國風纔畢葛屨章。昔時許我到聖處，且避俗子多形相。未即寄去慎勿怪，他時不惜傾箱囊。知君亦欲此從事，君智自可施廟堂。何故區區守黄卷，蠹魚尚恥親芸香。我今正值雁南翔，報書與君倒肺腸。直須趁取筋力强，炊粳烹鱸加桂薑。洞庭綠橘包甘漿，舊楚黄橙綿作瓤。東山故遊携舞孃，不飲學舉黄金觴。谿如罨畫水泱泱，刺船靜入白鷺傍。菱葉已枯鏡面凉，月色飛上白石牀。坐看魚躍散星芒，左右寂寂夜何長。烏棲古曲傳吳王，千年萬年歌未央。莫作腐儒針膏肓，莫作健吏繩餓狼。儻如龔遂勸農桑，儻如黄霸致鳳皇。來不來，亦莫愛嘉祥。
美草將爲杖，孤生馬嶺危。難從荷篠叟，寧入化龍陂。去與秦人采，來扶楚客衰。藥中稱國老，我懶豈能醫。
長安初見君，君頷微有鬚。後於河內逢，秀峻美髯胡。又會在桐鄉，談時多孟盧。寧書得天然，鐘王不能奴。荏苒三十載，邂逅遇京都。朝接北扉飯，暮應西垣呼。坐中如夢寐，相語故人無。昔由處士召，胸懷開廟謨。今看髭已白，議論恥非夫。拜章陳時事，皆與相意符。其識固不淺，其用當亦殊。人多惜老大，我復歎羈孤。終朝重相笑，爲君傾酒壺。
蜀道山之峭壁兮，如快刀一削平無痕。其間春雷驚龍走，竹根迸石垂虺尾，骨節瘦密風霜吞。野夫采之縋懸蔓，分寸脫死持還奔。他人不可得此物，乃重太守公侯孫。獻來一錢不肯要，只乞斗酒抱歸村。太守立性豈諂貴，將贈故人唯義存。我騎瘦馬固莫稱，破韉爛轡沙塵昏。明日試執趨君門，孰不怪視竊笑言。
陸羽舊茶經，一意重蒙頂。比來唯建谿，團片敵金餠。顧渚及陽羨，又復下越茗。近來江國人，鷹爪夸雙井。凡今天下品，非此不覽省。蜀荈久無味，聲名謾馳騁。因雷與改造，带露摘牙穎。自煑至揉焙，入碾只俄頃。湯嫩乳花浮，香新舌甘永。初分翰林公，豈數博士冷。醉來不知惜，悔許已向醒。重思朋友義，果决在勇猛。倏然乃以贈，蠟囊收細梗。吁嗟茗與鞭，二物誠不幸。我貧事事無，得之似贅癭。
自有仲宣樂，從軍仍近親。關河歷周鄭，風雪過咸秦。原上方驅馬，鞍傍忽起鶉。世家傳釣玉，重問渭川濱。
命使得才臣，欽刑聖主仁。銅苗休問發，田種去教親。白茗出溪上，紅蕉連海濱。輕車莫道遠，詔意重生民。
低頭拜我蒼髯翁，來如飛鳥去如風。一夕共飲斗柄北，平明已向函關東。衆中舊騎跛鼈馬，塞下新買連錢驄。疾驅似逐鄧林日，不肯暫往行何窮。
吳蠶吐柔絲，越女織美紈。機杼固已勤，刀尺誠獨難。裁縫失分寸，長短爲損殘。嘗聞仲山甫，能補帝衮完。衮完民衣足，天下無苦寒。徐從信都學，染翦宜弃冠。彼實山甫徒，爾亦非綷剜。東歸道自勝，人誰故時看。
東望淮海間，恨無鴻鵠羽。鴻鵠日已飛，風雪歲將暮。憶聽談老莊，達生無恐懼。我今齒髮疎，何異樹有蠹。離別不必道，俛仰已成故。書問雖懶爲，夢寐則往屢。乘桴思仲尼，好勇慙季路。願希隆中卧，不是邀三顧。二公廊廟才，酬寄封尺素。臯夔久相稱，舜禹時已遇。舉杯向明月，此意聊可寓。
亭欄下望漢江水，浄綠無風寫鏡明。日脚穿雲射洲影，槎頭擺子出潭聲。檣帆落處遠鄉思，砧處動時歸客情。使者徘徊有佳興，高吟不減謝宣城。
許氏世工詩，渾棠格力微。獨能兼古律，無不是珠璣。捧卷光蓬室，停車照竹扉。陽春復高調，自昔和人稀。
李白勸爾莫逐炎洲翠，亦莫近吳宮燕。爾不聽此言，禍患今乃見。吳火時雖無，越羅日生變。空知稻粱肥，豈悟杯盤薦。我不聞爾聲，謬成先生饌。咀嚼勿言非，雉雁猶充膳。
交翠衿，刷羽。性安馴，善言語。金籠愛，養婦女，是爲隴山之鸚鵡。有白其類，毛冠角舉。圓舌柔音世競許，方尾鶻身食稻稰。白鵠之白是其常，越羣超衆由天與。胡人望氣海上來，獻於公所奇公才。公持大筆寫萬物，驚葩萼，如春雷。方夸玉兔未詠此，依約似畏常娥猜。坐無禰正平，胡爲使我作賦其間哉。
驅車西入關，有樂似王粲。灞陵十二月，風雪將漫漫。誰方策騫馿，舊道涉古岸。是時吟興愜，不問前亭爨。長安到未晚，文字當几案。却思車上趣，塵慮已歷亂。猶有終南山，晴明舉頭看。
昔讀遠公傳，頗聞高行僧。廬山將欲雪，瀑布結成冰。尋跡數百載，歷危千萬層。師來笑賈島，只解詠嘉陵。
紫禁低雲拂綺櫳，西垣人憶玉堂翁。撚髭覓句方傳詠，著樹成花尚舞空。不管因風吹塞外，任教飛片落杯中。曉來城郭遮無路，阮籍驅車莫歎窮。
昔聞信都侯，嘗作畫舫齋。空戶兩向闢，罇席長對排。左顧樹若岸，右盼堵成崖。既無風波虞，但與物景諧。一從信都去，來者趣意乖。屋室改庫廐，花木爲薪柴。君當訪其蹟，更葺安舊牌。記石儻尚在，塵土加洗揩。然後釀井泉，吟醉前人偕。寄言靈河守，高此別乘懷。
陸家兄弟苦西東，黄耳傳書近已通。共歎流年同轉轂，各驚華髮似飛蓬。河冰夜合知霜勁，寒霧朝開見日紅。臘盡春來又相遠，江南江北望歸鴻。
六花隨表拜東廂，庭下遥呼萬歲長。王會圖中陳璧馬，漢官儀裏濕旂常。因風亂絮霑螭首，似鵠輕毛落井床。素髮垂冠少顔色，衆人休笑老爲郎。
近臣頭上黄金勝，殿前拜賜東風應。蓼牙疏甲簇春盤，肉抹長絲何亙亙。寬衣武卒轝至庭，人歸下筯殊難稱。我家無火甑生塵，㡜柳綵花空著興。空著興，將底爲，但願得米資晨炊，不管飛霙與麥宜。千官隊中身最卑，五日一謁前旒垂。
一歲老一歲，新年思舊年。東樓嘗共望，九陌聽爭先。白髮更中笑，舞姝應轉妍。追隨都已倦，强對月明前。
日本大刀色青熒，魚皮帖欛沙點星。東胡腰鞘過滄海，舶帆落越棲灣汀。賣珠入市盡明月，解絛換酒琉璃缾。當壚重貨不重寶，滿貫穿銅去求好。會稽上吏新得名，始將傳玩恨不早。歸來天祿示朋游，光芒曾射扶桑島。坐中燭明魑魅遯，呂虔不見王祥老。古者文事必武備，今人褒衣何足道。干將太阿世上無，拂拭共觀休懊惱。
東都車馬苦飛霾，南國桅帆喜過淮。船背插旗風自展，沙頭迎浪雪相排。白魚已薦糟增味，紅稻新炊粟厭懷。定似謝公吟遠岫，錢塘應合有高齋。
箭頭破賊棄不爲，筆端射策取桂枝。殿前脫袍改舊色，庭下折腰甘去時。歷陽郡小太守好，督郵官閑衆吏嬉。江邊竹園啼竹雞，竹裏種花春過遲。東望望夫雲脚垂，煙雨隔岸風檣欹。濕鴈不起沙上嘶，君思歷亂如盎絲。
頻官吳越館粳稻，況住南陽多水田。北登太行入汾曲，正穫𥝧䅉秋風前。晉人朴厚自寡訟，軟炊玉粒河鱗鮮。君方少壯齒頰健，甘美不負經腹便。有意南飛寄我信，滿川鳴雁下連連。
去年鎖宿得聯華，二月牆頭始見花。今日都亭公感物，明朝太學我辭家。
東家紅梅開出牆，牆西女兒學新粧。春風引客白日長，天河綠水浮鴛鴦。摘花贈渠到渠處，更問鴛鴦寄聲去。昨日吳郎坐上時，袖中小字鴛鴦付。酒雖入脣不能醉，醉得人心是朝暮。朝愁衾枕舊薰香，暮愁霰雪飄如絮。聽他雙韻舞伊州，舞徹夭妍不轉頭。衆人笑語曾不語，腸作車輪一萬周。屈節請還無甚媿，當時麈尾自驅牛。
昨日匈奴來告哀，殿門不識桃花開。今聞君去作弔使，正值雁嘷從北迴。風捲黄雲無遠近，山留白雪猶枯荄。歸看車馬汗流沫，逃暑爲傳河朔杯。
漢庭遣奠閼氏幕，二月陰山雪未銷。行盡黄沙春不見，哀纏碧眼魄誰招。已將厚禮施殊俗，更錄專辭入本朝。名馬贈歸多愛惜，北風嘶處競蕭蕭。
姑蘇城頭烏哺時，長洲草綠春袍歸。魯桑葉小蠶出遲，吳田水暖牛耕肥。里胥爭迎懸寮喜，入門先自易綵衣。拜親然後及王事，簿書豈得長相鞿。
風雨梨花殘，松柏墓門晚。嗣子千里駒，羊腸九折坂。春裘不畏寒，行路未爲遠。舊來河內守，父老將衣挽。
春浦楊花撩亂飛，春江鮆魚來正肥。采石新林兒女去，茭白蒲牙艇子歸。歸令煑魚不得熟，已望使君船上磯。上磯亦不待潮應，爭牽篾纜泥污衣。姑熟溪頭槌大鼓，紅抹鞾刀趨俯僂。牙兵可擬岸傍蘆，森森甲立雄南土。更得西州謝法曹，新詠定多傳樂府。
今年太守采茶來，驟雨千門禁火開。一意愛君思去疾，不緣時會此中杯。
雨發雷塘不起塵，蜀崑岡上暖先春。煙牙才吐朱輪出，向此親封御餠新。
結雨竹西若若川，楊州歌吹思當年。劉郎若向風前唱，夢入青樓事惘然。
夢谷浮船穩且平，泊登岡頂看茶生。始從官屬二三輩，時聽春禽一兩聲。
茗園葱蒨與山籠，一夜驚雷發舊叢。五馬留連未能去，土囊深處路微通。
隋家宮殿昔初成，不道荒凉獸迹行。今日知來高處望，山川興廢使人驚。
去無珠履爲上賓，進船申浦憶春申。江田插秧鵓姑雨，絲網得魚雲母鱗。青天折桂香未滅，紫豉煑蒓甘更新。平時況可樂風月，吳物信美聊前陳。
蜃竈煑溟渤，航鹹播楚越。官榷利言盈，盜販弊相汨。連艘以轉致，攪灰或沉沒。雖使日鞭黥，未易窮姦窟。朝廷用朱侯，提職欲無闕。侯因許專畫，拜疏陳其說。曰臣有更張，敢以肝膽竭。荆湘嶺下城，恃遠不畏罰。堂堂事私賈，遮吏遭驅突。願使商自通，輸金無暴猝。淮江且循常，約束備本末。國用必餘資，亭民無滯物。事下丞相府，論議不可拔。從之東南蘇，拒之財賦遏。聽侯侯往施，所便黔黎活。五味既和調，萬里銷狂悖。汴水桃花時，犀舟順流發。過淮逢絮鮆，泊岸採蘆蕨。挂帆趨浪頭，應不勞歲月。
蕪蔞問古亭，春入饒陽城。豆粥君王遠，壺漿刺史迎。地凉宜牧馬，塞近慣調兵。爲寄井泉石，老來思目明。
汴水清明下，宣城太守行。鴨頭吳蕩綠，燕尾楚船輕。族本三陽重，詩從小謝清。州民還最喜，門下舊通名。
山西世世李將軍，家聲前後多功勳。今乘一障俯絕塞，莫以久和無陣雲。菰蒲生塘長春綠，牛羊隔河歸暮雲。簡易自能齊士卒，不嚴刁斗亦名聞。
行色見車馬，爲之具壺觴。暫辭甘泉宮，遠奉左賢王。蒙茸春裘薄，匼匝金絡光。唯知君命重，不數沙路長。魯酒雖入脣，胡笳易迴腸。歸來立螭頭，言動書不忘。
去年來折桂，今年來娶婦。得意春風前，還家寒食後。蓬巷鬧雞犬，藤花蔭井臼。緱山白醪醇，重酌高堂壽。
世言楚使者，乃是漢名卿。曾欲察黄綬，但能勤列城。江山無改故，草樹幾更榮。有意息民甚，不同求羨盈。
風雨未過桐華時，宜春苑中梨萼披。天子賜宴羣臣嬉，少年都尉方追隨。暮歸遲喜聯留後，兄弟雙弓射熊皮。侯宗戚族坐上少，伯仲相顧驚恩私。鳳皇樓高玉簫吹，金絡駿馬不肯騎。自戒危溢作後規，何郎莫媿書與詩。
相如既擊劍，仲宣亦從軍。二人當其時，皆以能賦聞。韓公守武垣，犀兵若屯雲。幄中欲寄畫，才智莫有君。請之天子所，朝奏夕離羣。爲沽斗酒飲，爲買赤鯉焚。魚盡酒亦盡，醉起衣袂分。
客亭多少路，花信幾番風。折柳贈新翠，種桃思舊紅。淵明節已異，潘岳趣還同。政治有餘力，歸來辭賦工。
街上春泥踏始開，山人忽同供奉來。老奴行遲報我晚，怒氣欲拔庭中槐。聞說道心調伏久，等閑休要起嫌猜。
桃小未開春意濃，梢頭綠葉映微紅。君家歌管相催急，枝弱不勝花信風。
大梁有公子，洛陽有游俠。昔時意氣相憑陵，不問興亡事栽插。栽紅插綠鬭青春，春風與開春雨颯。兩都富貴不相殊，走馬尋芳何合雜。只聞年少競爭先，摘葉嗅花身更捷。安知遺愛舊留守，馳獻百葩光浥浥。尚書最重歐陽公，盈盤分去蜂偷獵。但能爲樂飲醇酒，何必署名黄紙牒。翰林職清文字稀，不比外官煩應接。曩公爲花曾作譜，端相用意隨蝴蝶。擬王擬妃姚與魏，歲歲年年千萬葉。獨將顔色定高低，綠珠雖美猶爲妾。從來鑒裁主端正，不藉娉婷削肩胛。舊品既著新品增，偏惡妬芽須打拉。嘗憶同朋有七人，每失一人淚緣睫。唯我與公今且存，無復名園共携榼。公因尚書戴紅紫，白髮欺公生匼匝。磨墨揮毫興不衰，作詩坐使劉曹怯。副本能傳幸一觀，口誦舌摇徒囁囁。
持歸漢省青綾被，去看吳都白馬潮。疊鼓渡江寒浪伏，鳴鐃入境野雲飄。魚穿楊柳誇鮮膾，人采芙蓉學細腰。家有二槐爲太守，弟兄誰似李文饒。
蜀山難於上青天，聞之李白爲舊傳。蜀客往返曾又然，奇峯又與三峽連。巫陽神女暮爲雨，飛入楚臺王夢旃。相如楊雄不道此，宋玉景差其賦偏。西州才子邯鄲守，懷章往代尚踰年。家住岷峨多北宦，乘閑因借下江船。未浮洞庭沅湘去，還探禹穴希馬遷。春申樓觀已不見，子胥怒濤猶滿川。錢塘太守同鄉里，一見君來顔已喜。甘饌香脆與君游，詩貯篋囊携不起。浣沙溪頭西子家，自尋錦石菖蒲花。掃歸成都與士誇，君平曾已悟星槎。
自從陸羽生人間，人間相學事春茶。當時採摘未甚盛，或有高士燒竹煑泉爲世誇。入山乘露掇嫩觜，林下不畏虎與蛇。近年建安所出勝，天下貴賤求呀呀。東溪北苑供御餘，王家葉家長白牙。造成小餠若带銙，鬭浮鬭色傾夷華。味甘迴甘竟日在，不比苦硬令舌窊。此等莫與北俗道，只解白土和脂麻。歐陽翰林最別識，品第高下無欹斜。晴明開軒碾雪末，衆客共賞皆稱嘉。建安太守置書角，青蒻包封來海涯。清明纔過已到此，正見洛陽人寄花。兔毛紫盞自相稱，清泉不必求蝦蟆。石缾煎湯銀梗打，粟粒鋪面人驚嗟。詩腸久饑不禁力，一啜入腹鳴咿哇。
建溪茗株成大樹，頗殊楚越所種茶。先春喊山掐白萼，亦異鳥觜蜀客誇。烹新鬭硬要咬盞，不同飲酒爭畫蛇。從揉至碾用盡力，只取勝負相笑呀。誰傳雙井與日注，終是品格稱草芽。歐陽翰林百事得精妙，官職況已登清華。昔得隴西大銅碾，碾多歲久深且窊。昨日寄來新臠片，包以{𥫗/撩}蒻纏以麻。唯能賸啜任腹冷，幸免酩酊冠弁斜。人言飲多頭顫挑，自欲清醒氣味嘉。此病雖得優醉者，醉來顛踣禍莫涯。不願清風生兩腋，但願對竹兼對花。還思退之在南方，嘗說稍稍能啗蟆。古之賢人尚若此，我今貧陋休相嗟。公不遺舊許頻往，何必絲管喧咬哇。
乳烏不遠飛，乳獸不遠遊。異類尚有戀，人獨安所求。許侯恰爲郡，乃甘貳一州。得以奉雙親，時物供膳羞。竹箭水順疾，紅旗插歸舟。歸舟莫苦急，睢陽多舊儔。丞相正喜士，樽酒應爲留。清源六千里，到日魚蟹秋。
不羨新爲赤縣尹，惟羨暫向江南歸。江南羃羃梅雨時，風帆差差並鳥飛。罾竿夾岸長若桅，水籠畜魚鮮且肥。家在千山古溪上，先應喜鵲噪門扉。
洛陽賣牡丹，江都買芍藥。賣與富人歡，買爲游子樂。萬絲必同心，千葉必同萼。五色相淺深，百金相厚薄。栽培動經年，風雨便成昨。蕭條洛陽城，索寞江都郭。頼有一春花，能無十千酌。朝看門擁車，暮見門羅雀。嘗聞月底人，欲把月桂斫。要使清光多，四海意開廓。我亦愛明月，常滿不願落。上弦過楊侯，乃值寒雨作。共飲三四人，不覺傳鳴柝。持葩金谷豪，朱黄何灼爍。還思溱洧上，士與女相謔。實此香草芳，請我賦其略。酒闌爲追詠，思拙筆屢閣。
羽以匹夫勇，起于隴畝中。遂將五諸侯，三年成霸功。天下欲滅秦，無不慕强雄。秦滅責以德，豁達歸沛公。自矜奮私智，奔亡竟無終。
藹藹尚書郎，出爲二千石。伯父歷將相，兄弟皆烜赫。前罷永嘉守，民俗遮阡陌。獨將海松歸，夸與都下客。今去烏江邊，寂寞空舊跡。當求虞姬草，無風舞隨拍。城頭可曠望，千里波月白。俱助使君歡，平時遺吏責。
并州自古近胡地，牛酒常行十萬兵。少尹曾爲五府辟，將軍況有舊家聲。桑麻故已知風俗，丘壠何須訪姓名。聞說至今猶好馬，試求安穩衆中行。
張侯歸靜居，堂宇結四隅。堂中何所有，書畫羅籤厨。四堂各異名，名異義亦殊。夷心與會真，內以道德娛。清白及金蘭，外爲子孫模。西南夜落蟾，東北朝生烏。天門風相通，盛衰理可無。蒨爾松檜樹，間之花石株。雨晴氣候佳，鄰里或來俱。遣摘班林筍，共持香粳盂。飯畢循徑行，不使僮僕扶。所至舊衣坐，遍歷日過晡。時遇園果熟，甘漿而粉膚。就枝掇鮮美，咀味銷冰酥。以此樂歲月，豈是忘形軀。禮法不我棄，勞吝不我紆。上不媿二疎，下不泛五湖。自有逍遥趣，幸世遭唐虞。
三峽蠻溪上，千山楚俗兼。婦人樵入市，官井貨專鹽。魑魅或爲患，獼猴常可嫌。君能厚風化，男子使腰鎌。
五月江南行，南風江惡溯。乘潮雖有信，不過湓城去。船經香爐峯，峯前須暫住。三年少尹勞，始得看瀑布。到官未必閑，舉察憂財賦。迴思廬山傍，塵土已生慮。尚存滕王閣，無忘一登顧。
翰林文字本雄强，況復齋祠向靜坊。高樹黄鸝無去意，深廊朱幕動微凉。不嗟門外塵沙苦，只覺壺中歲月長。庭下陰苔未教掃，榴花紅落點青蒼。
廣陵老人爭持壺酒，朝言送少年使君，暮言迎少年太守。少年俱是玉墀人，文章快利生銅吼。莫作蕪城賦，事往復何有。莫聽嵇康琴，商聲豈堪久。今當太平非不偶，星宿煌煌羅北斗。楊州古富變荒凉，萬俗一心依父母。地包淮海江湖寬，貨走荆吳楚越厚。開釀刲羊願遇賓，天下沄沄不輕口。
柏上有羣烏，一烏飛向東。方棲城頭與人司吉凶。八月禾已穫，九月黍已舂。競持美酒相慶樂年豐。借問何能爾，時平無困窮。
臨流別君時，羨君觀吳潮。君行識我意，遣畫一幅綃。畫作繞床屏，滔滔隨驚飈。前浪雪花捲，後浪白馬跳。宛然千萬重，不似筆墨描。窊亞亂我目，坐卧疑動摇。夜燈照河漢，如有織女招。朝日下天窗，東海無秦橋。秦橋不可度，織女不可邀。但慕乘桴公，空能誦唐堯。嘗聞挾柘彈，意必在食鴞。終當五湖上，歸去學漁樵。
相見三十載，喜君始成名。新袍照江綠，白髮憎鑑明。臨水必觀魚，獨傷魚命輕。朝爲淵底游，暮爲釜中烹。彼方路艱遠，其民亦天氓。餒之則爲盜，非是惡厥生。捕多勿夸能，能在不犯兵。
春風不擇草，萬卉皆發萌。盛夏一長養，秋實俱與成。舂粒以蒸炊，刈枯以煎烹。工師調五音，不問咸與韺。自取衆律和，黍谷動華英。可以薦祖廟，可以陳帝庭。良將統萬卒，所向若驚霆。戰鬭衆益勇，號令夜益明。破敵必拉朽，不見堅陣橫。我觀欲物際，亦在農力興。我觀合奏時，亦在考擊并。我觀成功日，亦在間得情。草木有美惡，造化無喜憎。五聲有高下，一致不可評。三軍用貔虎，不較蚊睫螟。大君設時網，廣海無漏鯨。磊落黄夫子，爲學不自輕。四十登賢科，良賈售百朋。得志豈計晚，成名等衆熒。舊交半存沒，新知慕徒傾。老鶴晴一唳，隨風無近聲。好論古今詩，品藻笑鍾嶸。欲掃李杜壇，未審誰主盟。我衰百事倦，白首聊窮經。兩目生昏花，猶勝張籍盲。讀書愛日永，秉扇自驅蠅。但惡亂我思，非與小物勍。清飈颯然來，喜得如弟兄。散帙空堂上，垂冠髮星星。載誦堯舜篇，幸今時太平。不學遁世士，投竿泛東溟。不襲貪生人，煉氣噏日精。不羨富貴翁，歌吹滿重城。獨守螢火光，莫擥蟾蜍晶。人生轉頭間，未免一銘旌。區區逐甘鮮，鼎鼎夸佩纓。安知西山餓，熟識綿上耕。彼勿歎鳳衰，此正歌鴻冥。分合沒窮巷，迹澀蹈高閎。妻子易爲飽，粟帛不足營。豈乏一器飯，豈乏一杯羹。肯爲濁河濁，願作清濟清。韓愈嘗有言，百物皆能鳴。特稱孟東野，貧篋文字盈。到死只凍餒，何異埋秦阬。今我已過甚，日醉希步兵。神仙多羽翼，一一飛蓬瀛。乃知無道氣，難可强留形。鄙性實樸鈍，曾非傲公卿。昔隨衆一往，或值謗議騰。曰我非親舊，曰我非門生。又固非賢豪，安得知爾名。是時聞此言，舌直目且瞠。俄然我有答，賢相持權衡。喜士同周公，其德莫與京。我去豈不送，我往豈不迎。自爲筋力寡，路遠艱於行。未若歸教子，遺金徒滿籝。歲月苦易得，顔貌日可驚。身雖厭役役，心亦遠硜硜。歸思吳洲橘，夢憶楚江萍。試看兩圍碁，白黑何所爭。朝脫泥塗困，暮失雲衢亨。物理既難常，達生重飛觥。曾以文豹章，遠喻子懷能。曩者忤貴勢，悔說烏鳥靈。烏靈反見怒，終恨屈此誠。當時語頗錯，盍呼爲大鵬。於茲儻遇之，應解頸頰赬。韻盡意未盡，且用此報瓊。
昔在洛陽時，共遊銅駞陌。尋花不見人，前代公侯宅。深堂鎖塵埃，空壁鬭蜥蜴。楸陰布苔綠，野蔓纏石碧。池魚有偷釣，林鳥有巧射。園隸見我來，朱門暫開闢。園婦見我還，便掃車馬跡。何以掃馬跡，實亦畏他客。我輩唯適情，一葉未嘗摘。他人或所至，生菓不得惜。又憶遊嵩山，勝趣無不索。各具一壺酒，各蠟一雙屐。登危相扶牽，遇平相笑噱。石搗雲衣輕，巖裂天窗窄。上飲醒心泉，高巔溜寒液。下看峯半雨，廣甸飛甘澤。夜宿岳頂寺，明月入戶白。分吟露氣冷，猛酌面易赤。明朝循歸途，兩脛痛若剌。日旰就馬乘，香草路迫阨。却望峻極居，已與天外隔。薄暮投少林，漱濯整冠幘。碑觀巡幸僧，指古定空壁。誓將新詠章，燈前互詆擿。楊生護己短，一字不肯易。明年移河陽，簿書日堆積。忽得謝公書，大夸遊覽劇。自嵩歷石堂，蘚花題洞額。其文曰神清，固非人筆畫。乃知二公貴，逆告意可賾。遂由龍門歸，里堠環數驛。我時詩以答，或歌或辨責。責我不喜僧，性實未所獲。凡今三十年，纍塚拱松柏。唯與公非才，同在不同昔。昔日同少壯，今且異肥瘠。昔日同微祿，今且異烜赫。昔同騎破韉，今控銀轡革。昔同自謳歌，今執樂指百。死者誠可悲，存者獨窮厄。但比死者優，貧存何所益。
河湟宿兵地，勁勇天下聞。侵疆古甚熾，薄伐詩所云。往今勢且異，利害理頗分。遠以塘設險，遂輕甲屯雲。昔傳嘗膽國，能破怒蛙軍。越雖隔大江，吳遭若枯焚。實由持阻懈，抉目悲伍員。夫子負美才，議論高不羣。況有令兄弟，今亦貳河汾。助守戒不虞，慎勿倚和獯。張侯爲刺史，大族獨此君。法明而不苛，可共飾以文。
士憂行不脩，不憂祿不及。之子久好學，何患名未立。聖時開賢科，子獨不肯入。固非遠仕進，服期難赴集。南歸慰親顔，道路正暑濕。悠悠幾千里，赤日薄行笠。暫憩青林下，頼有寒泉汲。漱齒去塵埃，土風須漸襲。
雁蕩山頭鴈，如隨太守來。秋風既與至，春日定同迴。上宰無忘舊，明時必用才。自於章句老，經冊向螢開。
前歲嘉興火，僧居化刼灰。四方持鉢去，千里渡江來。心向王城講，緣從海客迴。水天聞唳鶴，不復有塵埃。
黄紙賜祖印，鑄名不鑄金。力笑蘇季子，責望小人深。渡江見海月，秋光上遥林。團團冰玉盤，瑩然如禪心。
有書無異文，有車無異軌。貝多得旁行，白馬來萬里。清軒延高僧，一歲譯幾紙。譯罷坐焚香，庭草洒寒水。
昔見雷子之小篆，今見雷子之墨竹。節瘦已似蛟龍孫，葉暗曾無鳳皇宿。江翁得之尤愛憐，作詩寫意酬雙軸。掛在空堂坐卧看，如玩蕭蕭巖畔綠。莫疑昏黑眼生花，松煤濃色切寒鴉。不問主人兼客至，明朝騎馬到君家。
我居城東隅，地僻車馬少。忽聞大尹來，僮僕若驚鳥。入門且坐笑，豐頰光皎皎。問我餐若何，依舊抱糜麨。問我詩若何，亦未離纏繞。我庭有蔾莧，不堪秣腰褭。我壺無醪醴，不能犒介紹。乃喜百事稀，來此與世矯。固非傲不往，心實厭擾擾。
但見公軒過，未見我馬去。我懶宜我嫌，公曾不我惡。秋雨天街凉，蕭蕭綠槐樹。遥聽高車聲，騶導門前駐。僕夫驚入扉，遽曰能來顧。度量何其宏，始終不改遇。索以新詩章，徧覽日欲暮。誠慙兜離音，唐突韶與濩。明朝當負荆，人莫譏貴附。
金陵從事去，不歎食無魚。尺鯉日登俎，故鄉時得書。衰荷摘短袂，秋蘚曳長裾。若見府公問，年來懶更疎。
棲棲太學官，日厭塵坌積。朋游絕經過，都未昧相識。幸得養疎慵，不能事役役。天京二賢佐，向晚忽來覿。笑我似盧仝，環然空四壁。只欠長鬚奴，訴尹惡少摘。移榻近簷楹，談詩俄至夕。迴車閭巷隘，跛馬愁所歷。明朝看蒼苔，已覺生轍跡。
府僚忽方駕，乃知决訟餘。大尹不苛察，羣吏不牽拘。嘗稱二三賢，助治無偏隅。新晴乘此凉，行行過我居。何以延君子，唯有滿牀書。何以解君頤，淡句無足娛。何以留君久，燈燭已照塗。登車莫言遠，騶從美且都。夾道行人止，按轡寧馳驅。我老焉所羨，送子立躊躇。
青天不可上，蜀道未嘗行。每說褒斜險，唯聞猿鳥聲。去爲千里客，自握一方兵。所重恩威立，無將遠戍輕。
東城車馬多，巷無蹄與轍。如何二賢豪，侵晨顧衰苶。喜言雨後凉，早暮脫炎熱。愛子屋室靜，塵土都已絕。不唯清耳目，亦粗養愚拙。江碑讀頭陁，沈賦賞雌霓。固知世德高，學問冠時哲。我慙於其間，荆華參蟻蛭。然推鵬鷃分，自足不少別。君歸邀此吟，把筆强搜抉。
清川夜流明月光，城上有烏啼女牆。月明不掩斗與氣，鳥啼未歸雲點霜。霜寒月冷古時獄，下有苔蠹之雄鋩。水方軒眉大靈智，見我西北天門傍。自言昔有切玉寶，嗟今非後百鍊鋼。用之補履亦何益，穎脫未如錐處囊。誰能爲封華陰土，背負七星生焜煌。君去味我書此意，莫歎淮水來湯湯。
豈敢以貧賤，而輙傲賢貴。但恨門闌遥，赫日去可畏。瘦馬汗常流，寸步出無謂。是以逾十旬，景慕腸欲沸。近因秋雨來，纖纖有凉氣。九陌可以行，輕服可以衣。方將事請見，瘡足痛若䠊。忽枉騶騎過，顔厚言莫既。尚期新醪熟，還往襲經緯。乃知君子德，曩分替則未。
朝游翔鳳池，暮直中書省。無由見顔色，況乃當畏景。退朝八月朔，因得修造請。高閎一何新，未歸閭巷靜。版刺留姓名，不遑佇軒屏。驅馬返我廬，道逢騶從整。斂轡莫敢行，顧望立俄頃。還家稚子言，有車來炳炳。傳是紫微人，將迴猶引領。如何互相乖，徒自想形影。更待秋風高，緩步時往省。
古者二千石，高車駕青驪。車前陳曲蓋，車後建朱旗。金鼓鳴兩旁，壺漿擁通逵。所付重威惠，所仰撫惸嫠。景亳實鉅屏，往俾國相之。國相稱疾還，正值民阻饑。朝廷急恤養，選守莫與宜。君嘗典海陵，政績爲衆推。今授輙辭命，大夫多飛綏。屢上不得請，飭馭俄輕齎。既體堯舜仁，又答稷禼知。八月風漸高，木葉將披披。郊原棗已剝，場圃黍可治。必期寬賦斂，無乃息疲羸。何當過苦縣，肯暇觀舊碑。
蒲中古寺壁畫古，畫者隋代展子虔。分明八鬼拔河戲，中建二旗觀却前。東廂四鬼苦用力，索尾拽斷一鬼顛。西廂四鬼來背挽，雙手搥下抵以肩。龍頭魚身霹靂使，持鉞植立旗左偏。拔山夜叉右握斧，各司勝負如爭先。兩旁撾鼓鼓四面，聲勢助勇努眼圓。臂梟張拳擊捧首，似與暴謔意態全。當正大鬼按膝坐，三鬼带韣一執旃。操刀擐囊力指督，怒髮上直筋舊纏。虎尾人身又踣顧，蒺蔾短挺金鎚堅。高下尊卑二十四，二十四鬼無黄泉。角雄競强欲何覩，曷不各各還荒埏。
本以諫諍稱，今以財賦用。所爲各有能，何必於茲重。東南周萬里，海陸竭煑種。斂之爲公上，豈是與民共。民方苦久弊，將缺太平頌。有利得設施，無不可抑縱。大都守繩墨，曷異虱處縫。從來許國心，曾未苟祿俸。願無輸羨餘，終亦歸侍從。
縲囚往慮問，勤恤意不息。猛虎在陷穽，挑尾尚求食。常憂有詿誤，非罪罹暴迫。藹藹萬乘都，憧憧四方客。一遭纖微釁，鑑垢莫磨拭。是以大君心，惟恐橫抵摘。前法著以律，後法編以冊。每當炎蒸時，獄器用刷滌。應無古冤血，地下化爲碧。我今因牽吟，聊以肝膽瀝。刑人皆得辜，不似尤地脈。間歸即解鞍，浣手嫌控靮。昔言善烹魚，必先溉釜鬲。願言保兢慎，切勿厭此役。夜月可留翫，清樽可獨適。一榻寬且平，羣動都已寂。可用休其勞，不休庶終夕。
我謂蓬瀛客，清切不畏炎。及觀秋興篇，無遠此窮閻。乃知天地大，節候無愛嫌。寒不爲富減，暑不爲貧添。向者遭蒸炊，靡不同炮燖。西風吹雨至，凉氣何纖纖。霈然沃萬物，不更畢宿占。紈扇捉苦倦，盤冰得仍厭。蠅癡驅又來，蚊嚵喙猶尖。絺衣不復浹，醅醪壓初甜。客有憎壁蝎，客有困靴襜。一以磔爲喜，一以嬾自謙。唯有螭頭人，朝立宮殿簷。盛誇樓觀高，又極星斗瞻。予慙異羣公，歸意如陶潛。自念菊將坼，復思禾可鎌。舂禾作釀熟，獨邀影與蟾。此樂雖易有，彼榮安得兼。
古寺一盂飯，弊衣三歲塵。相應維帝祝，子已得袍新。范叔復何望，原生甘自貧。歸看五湖上，終有泛舟人。
輕車馳入關，秋色秦山厚。太華如相欣，高峯招以手。千古此路中，豈不名宦有。何日歷隴城，舊羌迎馬首。銅盤薦酥酪，皮服行牛酒。邊風與邊月，冷落諳應久。
一送池陽守，頗懷當日遊。青山臨岸盡，翠水入江流。楚舊茅爲貢，燕來雁報秋。牧之登覽處，故事待君修。
園菓已熟實未墜，野卉已老葉未瘁。菊叢是時方發榮，潭上籬邊俱有爲。一從潭島輔長年，一自籬根圖暫醉。今將移近省中蘭，壅培早與陶潛異。黄土肥濃沃井泉，朱欄屈曲侵堦地。勁風不到何動摇，清露能霑誰著意。看看重九各登高，金蕊滿頭無所忌。及此頻邀同舍歡，向來莫羨鍾繇賜。我家蓬藋不足云，强對嘉章顔起愧。
山斷瀉伊流，灘聲朝暮急。東渡馬將登，西堤人已立。日看東西舟，爭途如不及。誰見捕魚郎，寒蓑雨中濕。
上陽宮樹影，不隨寒波流。天津橋下石，激響無時休。至清自照物，遇險豈能柔。東過白馬去，凡經幾千秋。
寒溪隨山迴，脩竹隠深寺。頗逢老僧談，能憶先到事。白栝聖君憐，緋花土人蒔。不到三十秋，依稀猶可記。
山腰古石樓，杳藹石梯上。低窺巖際樹，對見龕中像。簷中嵩雲飛，檻逼伊湍響。同遊已零落，歲月成俯仰。
庭中兩大樹，池上千竿竹。竹有紅淚班，樹無衆鳥宿。昔日白傅歸，愛吟裴令續。間流水西園，翻然入他族。
顋肥節腦瘦，蘄水長笛材。洛陽袁氏塢，此竹舊移來。雪霰飽已久，竅星誰爲開。與君作龍吟，吹發江南梅。
二十四年君日哦，翰林風韻郢中歌。歲華荏苒都如昨，世事升沈亦苦多。燕國駿蹄猶待樂，荆山美寶已逢和。賸求海內多何用，爛醉人間理莫過。歷覽昔賢皆泯泯，尋思魯叟自波波。我今不敢希高躅，蹇步年來任跌𧿶。
江南有嘉禽，乘春弄清吭。流音入我耳，慰愜若獲貺。朝聽已孤高，暮聽轉幽曠。何多燕雀羣，聲跡不相傍。始聞汾陽生，文行衆所諒。獨哦青山間，悼古或悲愴。棄官不屈人，頗學陶元亮。是時予愛之，顔采莫得望。倏然能見過，遠涉丹湖浪。袖携一卷詩，行橐更無長。固與俗人殊，於焉識敦尚。嗟嗟二千石，不知子所向。駭子發論高，萬仞聳孤嶂。又如决河湍，捧土安可障。吾方歎瓌材，恨未逢良匠。信哉騏驥駒，誰用伯樂相。自從昔還朝，汩汩走俗狀。未嘗寄子書，子言今行行。亦似昧相知，曾非事高閌。把筆誠不勤，强意乃爲妄。茲晨去湓城，聊以和子唱。子辭猶瀑布，敢挹不知量。
洛陽古道登北邙，河內碧山橫太行。朝騎快馬暮可到，風物人心皆故鄉。竹林無蹤懷阮籍，路傍有家嗟宣王。別乘差同二千石，教民惟在親耕桑。
軍壘近仙山，麻源第三谷。靈運詩亦存，魯公記可讀。幸時無寇攘，閑日望雲木。儻見西王母，白麟如白鹿。來尋鳥爪人，神光生石屋。無念癢背搔，還恐罹怒扑。學道我未成，鍊氣不飽腹。安得羽翼生，下上同黄鵠。送君想君遊，星斗壇邊竹。
蒲葉高帆十二幅，秋風逆水滿檣開。是時不畏浪頭起，到日定將船尾堆。用捨東方言虎鼠，賤疎梅福比蒿萊。少年才辨無如美，廬岳峯前莫滯迴。
太守東平來，固殊阮步兵。步兵醉乘馿，太守整佩纓。事物既已遺，駕車出東城。園荒久不治，道路生棘荆。地僻人馬入，草間狐兔驚。舊池堙猶窊，遺址巋不平。窊者使之濬，巋者使之營。博野高榭起，陳漁危臺成。榭前東山秀，臺下盧泉清。傍塢梧竹暗，翳水芹藻并。渠渠有深堂，燕賓飛玉觥。芍藥廣陵美，謔贈鄭女情。公子莫言歸，古人未以輕。欲知學山簡，倒載去欹傾。
慕君才行美，風義亦倜儻。在遠恨未逢，既近不屢往。非以近爲輕，恃易遂成曩。倏爲東牟守，別我駐征鞅。又作千里遥，依然復懷想。昔聞之罘山，秦碑元有兩。一存東頂中，一在西頂上。篆實丞相斯，缺剝不可倣。願言試歷覽，聞見欲以廣。海晴望石橋，神仙事惝怳。始皇安得長，陰怪役罔象。橋斷水無涯，焉知有方丈。邇者地出金，發掘懷沃壤。良民皆逐末，茲事誰用長。凡爲二千石，唯在勸耕紡。幸君經術高，教化人所仰。
來時槐開花，去日木隕葉。作賦未得薦，著書已盈篋。舊居近仙壇，獨往遇農饁。莫問鳥爪人，欲取月桂捷。
積歲阻顔色，何以慰我思。聞初遊樂郊，頗慕登望詩。下車未幾日，倏見白露滋。月弦不常滿，星畢屢已離。幸無風雨晦，時從寮寀嬉。大喜酒客難，莫顧尚書期。獨守詩書愚，未悟朝夕疲。引領君子風，東首自忘移。但當觀魚鳥，辟去旄與麾。優悠民亦康，何必苦吏爲。
百菓各甘酸，或由人所植。木瓜聞衛詩，贈好非玉色。投此瓊玖報，蓋重車馬飾。貴賤今既殊，凌紙字翕赩。一一如明珠，自得見安格。復何備國風，庶亦見王澤。捧之爲重賜，誦已乃忘食。幸資藥品用，少助宣調力。南土加文章，中州異肥瘠。公將和鼎餗，微意願尋繹。
乘興驅車偶一來，旋呼江老舊遊陪。驚風送雨寒初動，舉酒浮蛆撥不開。騏驥鞴時聞內宿，琵琶彈急怨虛催。按籬带去令傳樣，自此逢歡未便迴。
紫服黄金带，銀鞍翠錦韉。犯寒辭漢省，持禮入胡天。左袵通華語，名王接右賢。舊山迴可記，碣石與燕然。
萬里使窮域，山川入馬蹄。駞鳴沙水凍，鵰擊雪雲低。食飲羊兼酪，供迎虜雜奚。禮成迴近日，喜聽早期雞。
燕山常苦寒，漢使涉窮臘。路長人馬愁，風急沙霰雜。宿造氊廬開，行逢獵騎合。獻鮮禿髮馳，問譯華言答。每食冰生盤，欲飲酒凍榼。見其酋長時，國禮何勤納。中朝厚仁恩，四海望閶闔。乃知日月光，照必蠻夷匝。歸來易輕裘，賜對延英閤。
木枯鳥不巢，泉涸魚不游。我非魚鳥情，貧縛路阻脩。高陽有令子，嗣世學已優。前日來京城，問恤忍涕流。今失王府薦，命奇言非讎。家聲喜未墜，辭我還海陬。爲酌一壺酒，敘懷心如抽。子之伯父歿，遣奠固莫由。豈欲寡恩義，力薄難置郵。因寄緣睫淚，洒向君衣裘。
人持左符去，馬逆北風行。古路草初白，大河冰未成。暖科桑柘美，寒織杼梭鳴。風俗已如此，憩棠無訟爭。
李白愛山如洛陽，三盃爲歌愁日長。廢基臺殿不可識，玉燕舊棲王謝堂。公來碧瓦起棟宇，羅列圖畫牙作牀。池頭古月城下江，照見萬里冰雪光。江流不盡月不死，寒浪素影東西翔。願公樂此殊未央，慎勿區區思故鄉。
畏向瀟湘行，不入洞庭去。鞍馬踏關山，衣裘冒霜露。零陵三千里，楚俗未改故。王澤久已覃，國刑亦當措。昔聞柳宗元，山水尋不飫。其記若丹青，因來問潭步。石燕飛有無，香草生觸處。仙姑異麻姑，歲月樓中度。不食顔渥赭，言語神靈預。莫將車騎喧，獨往探幽趣。有信報我知，惡欲驅塵慮。
安榴若拳石，中藴丹砂粒。割之珠落盤，不待蛟人泣。舊友大河濱，作宰實畿邑。嚴霜百果熟，爲贈忽我及。始時童稚嬌，爭取猴猿集。老夫所食微，何假更收拾。聊答君意勤，作詩恨短澀。
仕苦戀朝廷，多爲老所逼。朝廷雖愛賢，不欲竭其力。君歸頗得宜，湖上遂偃息。男能智自謀，孫亦俛就職。人事當置之，自可樂胸臆。
人知何晏宅，近住白楊頭。車馬不還往，詩書多蓄收。風庭吹落葉，霜樹立鳴鳩。頗與市朝遠，閉門凡幾秋。
霜前收美菜，欲以禦冬時。備乏且增品，挑新那復思。菖葅嗜西伯，薑食語宣尼。未免效流俗，競將罌盆爲。
朝開閶闔九重深，望拜珠旒照玉簪。霜氣稍迴龍陛峻，日光微轉鳳樓陰。庭中細仗穿旗脚，案外薰爐對殿心。我預千官少裨補，欲將歌頌播堯音。
日暮乘羸馬，因過太史家。竹窗談脫麈，槐樹暝栖鴉。邦瘁稽前詠，人亡起彼嗟。夜分歸不寐，猶照角巾斜。
朔日望顔色，衣冠朝帝閽。西靈未生魄，東岱已收魂。弔哭新居啟，封題舊篋存。善人吾不見，何可問乾坤。
聖賢無不死，壽夭復何云。唯有名常在，其餘理莫分。朝榮金玉寶，莫殞蕙蘭焚。今日寢門哭，緒言長絕君。
賈誼過秦畢，相如諭蜀歸。二人名既大，一日命何微。痟似烏常渴，災成鵩不飛。百年今已矣，冰結淚霑衣。
渠渠梁照日，泯泯水分京。激作飛巖勢，流爲雜珮聲。圖書無近蹟，草樹有冬榮。景落人間處，漂花出古城。
蘇武艱窮只四篇，五言風格到今傳。節旄零落都無詠，枉在胡中十九年。
重持使者節，北上太行行。未注螭頭筆，來賙塞下兵。朱轓邦伯至，黄綬縣官迎。臘雪臨關密，宵烽出堠明。山川壯汾晉，戎馬說幽并。此地多才俊，其人不易輕。
聞說江南庾子山，卜居泉石愛孱顔。古來得喪何須問，世上榮枯只等閑。高闕浮雲徒有戀，夕陽飛鳥亦知還。予貧不及三君子，老愧朝紳進退間。
來衣茶色袍，歸變椹色服。孤舟洞庭去，落日松江宿。水煙晦琴徽，山月上巖屋。野童遥相迎，風葉鳴橡槲。
陸生聲譽在雲間，來預簪裾謁帝顔。冠劍有容夔與禼，文章全盛馬兼班。躭躭玉宇龍纏棟，藹藹金鋪獸齧環。却出常衙殿前過，戟衣風動自相攀。
江南太守歸，夜直省中闈。霜氣冷侵被，月光斜入扉。官奴休執燭，侍史正薰衣。展轉不成寐，幽懷吟更微。
置從南海桄榔林，籠入西州鸚鵡地。聳冠翕翼脩尾張，鱗鱗團花金縷翠。一身粲爛文章多，引聲笙竽奈遠何。五侯池館不可戀，桂樹深枝自有窠。鳳皇樓頭饒燕雀，入屋穿簾非爾樂。非爾樂，去何之，北方佳人或歌咢。
歲在涒灘初別子，子適廣平裨郡理。廉頗臺傾有遺址，今逢四方弓久弛。時不用兵皆樂鄉，念我貧居天子庠。抱經臨案空循行，貌垢不洗顔蒼蒼。得時少壯相揄揚，獨行無侶心浶浪。腸如轆轤轉井床，內饑外寒膚粟芒。若此煎炒何心腸。王都浩浩多球琅，懷珉安可爭焜煌。舊朋升騰皆俊良，歿不發語生括囊。巍巍堯舜開明堂，大調金石來鳳皇。鴛鴦戟翼方在梁，福祿其宜無不臧。已甘老死填溝隍，殭尸闔棺猶目張。仲尼生世尚徨徨，豈能强聒爭蹌蹌。未由見子舉以觴，北望大河衣袂攘。牽牛橫漢不服箱，欲往乘車無可當。天駟有星名曰房，又欲乘馬行幽荒。牛雖蹄瑩馬眼光，既不我駕路阻長。我懷炳炳何日忘，半夜攬琴彈履霜。寫意緘辭無雁將，低雲作雪正蒼茫。
鴻鴈北來聲甚悲，黄昏野雀相並枝。是時靜默月色淡，摵摵風草摇枯衰。夜深扣門兵卒至，八行文字曾無奇。書尾又看詩兩紙，若逢飲食充渴饑。駿馬明珠未入用，千金美價思燕隨。無鹽嫫母正逞貌，越客未可言西施。子雖淹迴年且壯，不比老醜令人嗤。朝廷得賢盛朱紫，玉階金闥步委蛇。聖君納諫無不聽，吾徒跡遠空行危。況乃庭下聞咸池，報書此方君可喜。我心如此頗得之。
石鼓作自周宣王，宣王發憤蒐岐陽。我車我馬攻既良，射夫其同弓矢張。舫舟又漁鱄鱮魴，何以貫之維柳楊。從官執筆言成章，書在鼓腰鎸刻臧。歷秦漢魏下及唐，無人著眼來形相。村童戲坐老死喪，世復一世如鳥翔。唯聞元和韓侍郎，始得紙本歌且詳。欲以氈苞歸上庠，大官媕阿駞肯將。傳至我朝一鼓亡，九鼓缺剝文失行。近人偶見安碓床，亡鼓作臼刳中央。心喜遺篆猶在傍，以臼易臼庸何傷。以石補空恐舂梁，神物會合居一方。雷氏有子胡而長，日模月倣志暮强。聚完辨舛經星霜，四百六十飛鳳皇。書成大軸綠錦裝，偏斜曲直筋肯藏。携之謁我巧趨蹌，我無別識心徬徨。雖與乃父非故鄉，少與乃父同杯觴。老向太學鬢已蒼，樂子好古親縑箱。誰能千載師史倉，勤此冷淡何肝腸。而今祭酒裨聖皇，五經新石立兩廊。我欲效韓非癡狂，載致出關無所障。至寶宜列孔子堂，固勝朽版堆屋牆。然須雷生往度量，登車裹護今相當。誠非急務煩紀綱，太平得有朝廷光。山水大字輦已嘗，於此豈不同粃糠。海隅異獸乘舟航，連日道路費芻糧。又與茲器殊柔剛，感慨作詩聊激昂。願因諫疏投皂囊，夜觀奎壁正吐芒。天有河鼓亦焜煌，持比負鼎干成湯。
金羈白馬曉朝天，嘒管行車暮已傳。上帝樓成何遽召，青霄路絕不應還。飄階隕葉聲淒若，隔幕孤燈夜寂然。來奠一觴空湛湛，却思平昔淚漣漣。
白盡髭鬚史未成，不如能賦易登瀛。三冬足用侏儒飽，千里從看跛鼈行。知有清名在公議，自無餘力到高閎。磻溪八十猶垂釣，祖例推來亦後生。
白首謬陪兄弟間，阿連初喜客兒還。池塘夢句君能得，咳唾成珠我未閑。陋巷閉門誰扣扣，茂林飛鳥自班班。歸來又接同袍會，月下朱閎不用關。
當年仕宦忘其卑，朝出飲酒夜賦詩。伊川嵩室恣游覽，爛熳徧歷焉有遺。是時交朋最爲盛，連值三相更保釐。謝公主盟文變古，歐陽才大何可涯。我於其間不量力，豈異鵬摶蒿鷃隨。見君弟兄入太學，俊譽籍籍聞一時。而今兩鬢各已白，偶因贈酬言及斯。升沉是非休要問，百歲歡樂誰能期。
原上一雙兔，河中兩尾魚。兔皮空被褐，魚腹不藏書。長跪置遠意，故人情何如。二物本潛伏，誰言罝網疎。崢嶸歲亦晚，將駕歸吾廬。
天雪霰成先暴集，地中陽復已如期。穿林斗覺縈風急，入袖初驚學舞遲。樓上溫貂方貰酒，竹間寒雀未辭枝。平明君向螭頭立，玉座爐烟細細時。
夜夢有人衣帔蜺，水邊授我黄龜兒。仰看星宿正離離，玉魁東指生斗威。明朝我婦忽在蓐，乃生男子實秀眉。自磨丹砂調白蜜，辟惡辟邪無寶犀。我慙暮年又舉息，不可不令朋友知。開封大尹憐最厚，持酒作歌來慶之。畫盆香水洗且喜，老駒未必能千里。盧仝一生常困窮，亦有添丁是其子。
文章世德已能傳，得桂高枝二十年。持節欲同蘇武勁，下帷曾似董君賢。衣裘袵領無嫌左，飲食盃盂暫厭羶。一過范陽應感槩，歸來圖畫彼山川。
泉上有老人，隠見不可常。蘇子居其間，飲水樂未央。淵中必有魚，與子自徜徉。淵中苟無魚，子特翫滄浪。日月不知老，家有雛鳳皇。百鳥戢羽翼，不敢言文章。去爲仲尼歎，出爲盛時祥。方今天子聖，無滯彼泉傍。
兩壁美人虹已收，蒼崖纖手蘚痕秋。和親只道能稽古，沉略從來不解羞。漢月明明掌中照，胡塵漠漠指間留。昭君歿後更多恨，彈作琵琶曲未休。
丘畫吳牛希戴嵩，吳牛角偃彎如弓。老牯望㹀犢望母，母下平坡離牧童。牧童吹笛坡頭坐，古樹蕭騷葉戰風。黄君買畫都城中，不惜滿貫穿青銅。賣從誰家不肖子，傳自幾世賢卿翁。今時貴人所尚同，競借觀玩題紙窮。紙窮磊落見墨妙，東府西樞三四公。應識古人丹青蹟，又辨古人於物通。一毛一尾不取次，豈以後代爲盲聾。願推此意佐國論，況乃聖德同堯聰。
土化吳王甲，骨朽越王兵。五月菖蒲草，千年槜李城。蒲根蛙怒嚎，城中烏夜鳴。吳越滅已久，客心空屏營。落日孤亭間，悠悠鍾磬聲。
暮契出，朝契歸，出入未嘗逢日暉。雄雌曾不離鍾室，百年刓弊知者稀。時移世異不改易，俗眼厭舊君前非。君王萬年千年壽，獨憐古器與衆違。昨日霜華厚如雪，百官凍靴朝紫微。吳王偷就溫漏火，始一識之增歎唏。不知逢逢六街鼓，自此發號通帝闈。人間鍾鼓有多少，多少亂鳴誰肯譏。
細肋胡羊卧苑沙，長春宮使踏霜羓。蒺蔾苗盡初蕃息，苜蓿盤空莫嘆嗟。自乏良謀甘更鄙，猶能大嚼快無涯。磨刀爲削朝霞片，時引清盃興轉嘉。
赭白西北來，本是天馬種。朝秦暮至吳，嵩華如歷冢。伯樂曾未逢，垂頭牧青隴。今朝顧我鳴，振鬣耳聳聳。聲生秋風悲，已喪荆軻勇。誰牽駕鸞車，高躡雲霧擁。
王都寓居樹陰少，惟有牆隅兩株棗。去年相見棗花開，今年相別棗實好。棗實未剝風莫吹，我鬢愁多似蓬葆。淮南到時何所逢，秋葉蕭蕭蟹應老。憶昔共歸江上初，對飲蘆洲月如縞。半夜魚跳鏡破光，萬事𣎛然何足道。自此重經二十秋，不改青青岸旁草。
瓶巾過江去，遠託故人船。借問風濤勢，何如杯度年。
南國有嘉樹，花若赤玉杯。曾無冬春改，常冒霰雪開。客從天目來，移比瓊與瑰。贈我居大梁，蓬門方塵埃。舉武尚有礙，何地可以栽。每游平棘侯，大第夾青槐。朱欄植奇卉，摩碧爲壅臺。於此豈不宜，亟致勿徘徊。將看榮茂時，莫嗤寒園梅。
君家婦何賢，捨舟具車轂。五年夢在梁，三年行向蜀。迢遞今日同，辛勤昔時獨。看花久莫留，買錦慰不足。歸來兒女大，婚嫁應相續。
武帝常勒兵，北登單于臺。始欲以威服，竟亦慙懷來。徒令出塞師，萬里求龍媒。未弭後世患，玉顔困黄埃。丹青不足恨，謀慮少徘徊。月如漢宮見，心向胡地摧。在昔李少卿，聽笳動悲哀。壯士尚如此，蛾眉安得開。情語既不通，豈止腸九回。初冬誠難保，死不如草萊。
一嫁異域去，不復臨鏡臺。念昔辭家時，豈爲單于來。適遐固亦命，配醜非由媒。始欲並日月，今嗟隨風埃。僕侍共慘戚，山川空徘徊。鴻鴈爲之悲，肝腸爲之摧。寧聞琵琶樂，但聞琵琶哀。休言羊酪甘，誰喜氊廬開。故國萬餘里，此生那得回。乃知女子薄，莫比原上萊。
主人鳳皇池，二客天祿閣。共來東軒飲，高輪雜談謔。南籠養白鷴，北籠養孔雀。素質水紋纖，翠毛金縷薄。大誇鳬柄鼎，不比龍頭杓。玉印傳條侯，字辯亞與惡。鈿劍刻辟邪，符寶殊制作。末觀赫連刀，龍雀鑄鐶鍔。每出一物玩，必勸衆賓酌。又令三雲髻，行酒何綽約。固非世俗驩，自得閱古樂。聖賢泯泯去，安有不死藥。竟知不免此，烏用强檢縛。開目即是今，轉目已成昨。歸時見月上，酒醒見月落。怳然如夢寐，前語誠不錯。
公歸初退內朝班，馳道南頭躍錦鞍。欲雨浮雲猶復暗，背陰殘雪愈生寒。穿槐已覺春禽語，載酒重思結客驩。吟寄侍臣知有意，翠鬟爭唱口應乾。
硯如刳蟆腹如月，又若剖瓢萌强發。鎸題天寶年造之，刺氏李元傳自越。刳蟆剖瓢我莫分，稱載作年初辯君。君雖能辯猶曰寶，寶茲僞物吾何云。仰天大笑飲君酒，硯真硯僞休開口。願封漆匣還與侯，請共江翁獨持守。
雲木葱蘢處，雞鳴古縣城。山高地多險，源近水偏清。斫漆資商貨，栽茶雜賦征。案頭龍尾硯，切莫苦求精。
簫管梁王臺，風雪邯鄲道。君行守趙城，我向夷門老。持麾邦寄重，歌褲民欣早。重岡古獵場，驚兔離衰草。
子猷多興憐飛雪，向晚歸時又見飄。拂馬隨人如著莫，舞空吹面亦勝消。閉門我作袁安睡，呵筆君爲謝客謠。記取明朝朝謁去，毳裘重戴冷寥寥。
殘雪晚生寒，良朋邀我飲。逢君三省歸，交轡一相審。乘興興未盡，既杯杯太甚。夜闌踏月迴，火冷人已寢。
生愛虛名苦辯亡，淪精竭智可哀傷。誰將事附三公傳，自有文誇古戰場。墳土未乾還卜穴，挽聲纔絕又新章。是非從此方應定，弟子猶爭左氏長。
烏紗帽底青眸轉，朱雀街頭玉轡摇。燈火高樓吹短笛，簾櫳斜巷隘初宵。身歸蘭省唯看月，心在天津欲倚橋。枕上夜深應不寐，羨他年少酒微銷。
覽君南來詩，如對江上景。今忽告我歸，東風生馬頸。馬行日幾里，到家梅萼逞。重登石頭城，爲我一引領。
藹藹荆州幾萬家，竟持壺酒望高牙。里兒尚唱銅鞮曲，耆舊爭隨畫鹿車。雄鴨綠頭看漢水，肥鯿縮項出漁查。鄉人應笑張平子，只有歸田賦可誇。
唐宋典冊竟駢羅，漢詔重令與削磨。古聖規模猶可法，衆賢馳騁必無蹉。既除太史來爲尹，遂用非才往補訛。代匠只憂傷手甚，君宜憐我不遑他。
春風跨臘至，雪作蝴蝶飛。偏知蜀太守，撩亂撲行衣。何當海棠下，歌管紅袖圍。一飲一斗酒，决訟如發機。洛陽花自好，聽從杜鵑啼。
有婢上堂來，白我事可驚。天如青玻瓈，月若黑水精。時當十分圓，只見一寸明。主婦煎餠去，小兒敲鏡聲。此雖淺近意，乃重補救情。夜深桂兔出，衆星隨西傾。
雪與春歸落歲前，曉開庭樹有餘妍。楊花撲撲白漫地，蛺蝶紛紛飛滿天。胡馬嘶風思塞草，吳牛喘月困沙田。我貧始覺今朝富，大片如錢不解穿。
梁苑孝王跡，灞陵游客心。牧羊來海上，泛棹向山陰。興賞曾何淺，羈棲亦以深。穆歌猶在竹，郢曲自傳琴。旗凍霑天仗，鎗寒拂羽林。且爲豐歲慶，休作苦寒吟。掩帙都忘慮，焚香靜擁衾。晴明一登閣，暮色徧高岑。
君嘗編史似吳兢，又值甘泉馬踏冰。重臘雪花方漫漫，宿廳書架自層層。桉頭美酒初溫火，簾底微風欲動燈。永夜未眠鍾已發，此心閒寂似高僧。
事莫必有勝，必勝難可持。邇來罕相見，世上多誇馳。黄金鑄佩印，白玉刻佩龜。朝見恃赫赫，夕見同蚩蚩。方得靡不羨，既處焉所施。此理非一日，更後當應知。志士無終窮，斯言非爾欺。
省樹高槐雪壓條，沉沉古屋蔽疏寮。每嗟守印如枯木，欲棄明珠學緯蕭。漸老但知貧賤樂，向來徒用歲時銷。新年不管魚龍躍，安得乘風入剡樵。
三尺沒腰雪，京華頻歲無。高低相掩覆，竅隙似封糊。帖缺都迷醜，增妍不問枯。因時混貧富，遇物得圓觚。眩目曾何數，流風不可圖。冥冥山霧合，浩浩海雲鋪。未覺花飛葉，先看霰集珠。落機裁扇素，獵野割膚腴。粲爾娥奔月，皤然叟赴酺。薄才今揣稱，小巧媿非夫。
堦前去年雪，鏡裏舊時人。不覺應銷盡，相看只似新。屠酥先尚幼，綵勝又宜春。獨愛開封尹，鍾陵請去頻。
舊曆卷將盡，慨然增永懷。唯希步兵醉，莫作太常齋。孟浪從人笑，疎愚共世乖。定知當汨沒，名不與功偕。
天心欲銷變，元會罷來朝。新歲起今日，舊年猶昨宵。凍雲低覆闕，殘雪稍封條。又聽驅儺鼓，羣邪不可饒。
北風吹雪至，浩蕩地疑無。奕奕將如舞，漫漫欲似糊。沙場行不盡，銀漢落應枯。興發詩千首，豪吞酒百觚。山川容可改，圭璧巧能圖。花竟因酥點，砧爭以練鋪。未燖調鼎鵠，全混蔽旒珠。懷昔餐衣絮，誰今食豢腴。善歌知寡和，醵飲遂成酺。衆筆排堅陣，多多困老夫。
北度龍沙遠，南來狗犬無。玉階三尺峻，粉壁萬重糊。獸餒行迷穴，禽寒立並枯。長川平界限，大屋竦稜觚。稍見蓬萊闕，初張雲霧圖。受降鍪甲積，罷獵羽毛鋪。被褐思懷寶，游都學賣珠。車皆陳鋈轡，人盡得瓊腴。縞已贈吳札，席將開漢酺。鳳池批詔手，特地逞工夫。
尖風細細欲穿簾，殘雪微銷凍結簷。盞裏醇醪無限滿，鏡中白髮不知添。妍童喜舞開羅幕，小吏愁凘入硯蟾。幸得從公持直筆，定應無復歎齏鹽。
衣上大梁雪，門前武昌車。使君行有期，將逢鳥隼旟。車動自轣轆，旟輕自舒舒。去都越千里，城在江上居。黄鶴有高樓，樓頭挂蟾蜍。下見鸚鵡洲，葭茁可以菹。爲弔禰處士，沉蹤異三閭。憶昔我仲父，五馬立躊躇。願君訪舊跡，因報八行書。
宮街不閉東城月，圓影纔虧夜色春。自躍金羈來宿省，從他錦帳欲誇人。燈光遠近疑爭晝，歌韻高低競起塵。我老都無游樂意，似君清枕睡侵晨。
函關見殘雪，襃谷聞春禽。禽響通朱輪，馬嘶入青林。花明亂石路，雲抱寒泉岑。天外漢江來，城下漁網沉。庖供縮項鯿，坐使宮娥斟。農桑不須教，古俗自通今。
渭入秦宮古，襃分蜀道難。泉聲春雨後，月色曉程寒。蠶浴桑芽短，禽啼杏萼丹。從來稱召杜，民俗在君安。
春風東來幾萬里，相送入關如有情。灞陵原邊柳條暗，咸陽橋畔桃花明。自古恨別此兩處，十千美酒瑠璃傾。日落未落車馬動，子規滴血壯士驚。行哉使君負膽氣，蜀道雖險心常輕。是時門前大桐樹，爛漫紫萼啼流鶑。弟兄同懷不可見，應亦夢覺嗟遠程。太白山前一尺雨，桑下問蠶田問耕。郡城夜開百姓喜，喜從迢遞壺漿迎。
踏雪衝風馳小吏，带霜連葉寄黄柑。擗包欲咀牙全動，舉盞逢衰酒易酣。書尾自題知遠意，筆頭親答厭多談。故人莫覓新詩卷，都似嵇康七不堪。
世人作肥字，正如論饅頭。厚皮雖然佳，俗物已可羞。字法歎中絕，今將五十秋。近日稍稍貴，追蹤慕前流。曾未三數人，得與古昔儔。古人皆能書，獨其賢者留。後世不推此，但務於書求。不知前日工，隨紙泯已休。顔書苟不佳，世豈不寶收。設如楊凝式，言且直節修。又若李廷中，清慎實罕侔。乃知愛其書，兼取爲人優。豈書能存久，賢哲人焉廋。非賢必能此，惟賢乃爲尤。其餘皆泯泯，死去同馬牛。大尹歐陽公，昨日喜疾瘳。信筆寫此語，謂可忘病憂。黄昏走小校，寄我東郭陬。綴之輙成篇，聯以助吟謳。
紅薇花樹小扶疏，春種秋芳賞愛餘。丞相舊園移带土，侍臣清署看臨除。薄膚癢不勝輕爪，嫩幹生宜近禁廬。此地結根千萬歲，聯華榮莫比茅茹。
莫問春風有後先，但逢佳處去揚鞭。桃花洞遠迷應久，杏樹壇荒迹自傳。放與曉寒能幾許，即看芳意不多偏。古來閒氣爭强弱，謾費黄金拋楚權。
曉出春風已擺條，應逢社伯馬蹄驕。壇邊宿雨微霑麥，水上殘冰壅過橋。燕子飛來依約近，鴈行歸去試教調。北扉西掖多才思，相與飄飄在泬寥。
鵓鴣知雨在桑中，雄逐雌飛自不同。胡粉未生輕蝶白，燕脂先綻野櫻紅。高高樹裏鞦韆月，獵獵牆頭蓓蕾風。曉下祠壇多寄詠，衣冠方侍大明宮。
昭亭山下送君時，不畏西行劍棧危。笮馬跨來身更健，吳船乘去計非遲。錢塘湖上尋雲屋，巾子峯前種槿籬。此趣已高天下士，不須功業似鴟夷。
植物有薜荔，足物有蜥蜴。固知不同類，亦各善緣壁。根隨枝蔓生，葉侵苔蘚碧。後凋雖可嘉，勁挺異松柏。
年年二月賣花天，唯有小桃偏占先。初見嫩紅無不喜，終知俗豔幾多妍。鄰翁已折郊園裏，貴客爭誇粉署邊。可惜工夫吟向此，會須留醉牡丹前。
世人何惡死，死必勝於生。勞勞塵土中，役役歲月更。大寒求以𣋉，大暑求以清。維餒求以饁，維渴求以觥。其少慾所惑，其老病所嬰。富貴拘法律，貧賤畏笞榜。生既若此苦，死當一切平。釋子外形骸，道士完髓精。二皆趨死途，足以見其情。遺形得極樂，昇僊上玉京。是乃等爲死，安有蛻骨輕。日中不見影，陽魂與鬼并。莊周謂之息，漏泄理甚明。仲尼曰焉知，不使人道傾。此論吾得之，曷要世間行。
年年潑火雨，苦作清明寒。梨花猶半綻，塘水已迷漫。愁看日更永，冷漏夜未闌。酒沫起玉盞，燭淚生銅盤。春衣向來脫，带眼斗覺寬。試問彼俠少，何處跨金鞍。
春雨固多喜，雖多安得愁。既能勒花苞，又解滋耕疇。池添痕痕漲，渠有細細流。不同離婦怨，一落不可收。定知矜有年，豈似斗粟賙。西掖吳夫子，吟觀意遲留。正聲隮雅頌，高論等陽秋。我慙才甚薄，難繼東山謳。
驅車入蜀時，有弟母不往。留婦侍母傍，以子囑婦養。昨得閶門書，婦子死泉壤。此心那得安，棄官提轡鞅。東馳三千里，鬻馬求吳槳。吳槳速如飛，歸來拜堂上。堂前去時樹，已覺枝條長。豈無懷抱感，爲壽酌春醠。
春候倏已和，林上鳴鳥譁。前日是清明，驟雨霑梨花。初聞結客游，愛此物景嘉。歌舞未終宴，夕暮各興嗟。所嗟歸路暗，嘶馬自知家。公家八九姝，鬒髮如盤鴉。朱唇白玉膚，參年始破瓜。幾日苦霖霪，當道跳魚蝦。閉門飲濁醪，鞦韆繫樹丫。羣姝莫要劇，爲公歌啞啞。公當是日醉，歡適不可涯。孔氏有高第，內自戰紛華。我公豈其然，秉直異蓬麻。果從歸田去，願從招轅車。
送別西亭車馬塵，天池回傍欲迷津。畫船龍尾何時發，丹杏梢頭漏泄春。
風光猶未老於人，獸口泉聲瀉碧津。一洗塵襟無俗慮，柳條開眼共看春。
所居汴水近，未有鼓吹蛙。昨日春雨晴，車騎臨我家。我家苦僻遠，庭下無泥沙。爲撇甕面醅，爲煎鷹爪茶。乳羹芼紫蒓，蜜果飣乾瓜。與我相對飲，但恨諸友遐。笑語雖同昔，放浪不少加。忽觀壁間字，坐歎目昏花。公壯尚若此，我老死豈賒。門前賣桃李，呼買婀娜華。東簷大槐樹，上有鳥雀譁。恃舊無猜嫌，醉弁已傾斜。將去還見規，禮數何檢差。後從江韓來，褫带歡莫涯。
參差綠柳上，撩亂黄鸚飛。失意暫時屈，獨嗟千里歸。淮船行欲馳，江鮆去應肥。謝脁吾鄉守，欣欣見綵衣。
客心如萌芽，忽與春風動。又隨落花飛，去作西江夢。我家無梧桐，安可久留鳳。鳳巢在桂林，烏哺不得共。無忘桂枝榮，舉酒一以送。
南國三衣客，王城一見春。花明馳道遠，雨漲御溝新。茗憶山中物，雲懷嶺上鄰。如何異鄉感，却出解空人。
從來饒信吏，愛寶襲侈越。莫買冰玉盤，蒼山斵明月。明月有時生，窮巖有時竭。君常抱清節，歷職老無闕。與我年齒同，獨未變華髮。又爲江外行，畫舸羨明發。
潁川倒灣流，欄船曲轉鈎。吏迎如太守，民望亞諸侯。芳圃深通野，寒湖半抱州。前賢多舊迹，佳詠聽君留。
苑樹天邊雨露勻，羣公偷看錦叢新。眼穿欲折無由折，賞到人間不是春。
不如作蠒依蠶蔟，以絲自裹還自足。與爾爲婦過一生，怒即分飛同轉目。辛勤哺雛寄鵲巢，子母生離因爾逐。羽毛曾未顔色衰，飲啄不計豐儉時。天陰輙遣呼輙歸，恩情紙薄誰信之。朝爲夫婦夕行路，世間反覆那能知。伋妻白母非美事，後代放此誠堪悲。
時不選數老獨嗟，鬢毛未變目未花。愛公深殿見桃李，長才高詠無能加。紅英灼灼弄日色，穠豔皎皎生鉛華。長廊垂幕風不動，映柳黄鶑吟未涯。燕銜新泥補巢缺，蝸壓峻陛臨角斜。是時唯聞鳥雀鬧，盡日不聽車輪譁。雖傳此景無分到，但訝習慣猶豪誇。他年造物儻有意，不使齪齪居貧家。
與公同是洛陽客，今日論年皆作翁。一見此花知有感，衰顔不似舊時紅。
深殿有春人到稀，武陵雖說昧當時。躊躇莫憶人間世，恐至塵中悔却遲。
提胡蘆，提胡蘆，爾莫勸翁沽美酒。公多金錢賜醇酎，名聲壓時爲不朽。百舌子，百舌子，春泥方滑滑。泥雖滑滑輦道平，莫學竹雞言易發。深宮許爾來報春，便是好鳥同其羣。清聲囀入君王耳，安用穿叢苦避人。桃李無言何所益，畢竟有謝須紛紛。莫以榮華長不歇，人間已見翟公門。安不忘危誰可貴，貴時能憶困時聞。
君嘗謂我性嗜酒，又復謂我躭於詩。一日不飲情頗惡，一日不吟無所爲。酒能銷憂忘富貴，詩欲主盟張鼓旗。百觚孔聖不可擬，白眼步兵吾久師。君多賜壺能以遺，向口滿碗傾玻瓈。醇釀甘滑泛綠蟻，從此便醉醒無期。既以樂吾真，亦以泰吾身，莫問今人與古人。
宮殿深沉處，鶑花爛漫時。關關哢清吭，蒨蒨發朱蕤。天上春應早，人間日轉遲。得賢如漢盛，五字變周詩。
授經聞漢帝，嘗此講秦餘。一日承丹詔，同時見子虛。來游瓊閣外，閒傍藥欄初。柳絮輕黏履，薇條澀惹裾。解歸巢上燕，思寄袖中書。此鳥如矜慎，飛飛與客疎。
花非龍香葉非柏，獨竊二美誇芳蕤。苦練不分顔色近，紫荆未甘開謝遲。羣公莫以得地貴，竟費佳句何足思。
花中第一品，天上見應難。近署多紅藥，層城有射干。生雖由地勢，開不許人看。天子何時賞，宮娥捧玉盤。
參天朱閣峻，拂地柳條垂。太液綠波漲，建章春漏遲。長人執兵立，小豎插花嬉。但只逢人說，無由預此時。
森森漢宮竹，託本異孤生。玉砌緣根迸，朱欄與筍平。朝煙生密翠，晚影漏斜明。應待女媧采，參差鳳琯清。
月從東殿生，叢竹照脩竦。葉間清露滴，枝上寒禽動。閒覺萬慮空，靜聞嚴鼓重。官燭翦更明，相看應似夢。
前殿臨朝百辟回，後宮廷閣九重開。鳴梢已自金階出，黄屋初迎玉輦來。不問偷桃方朔飽，誰知載戟子雲才。羣官望幸無名姓，只有窮吟許外陪。
光陰天上早，氣候日邊溫。懸蟢時過眼，飛蟲稍入軒。看花成子大，聞燕養雛喧。每覺瑶池宴，風飄管吹繁。
漢家宮殿蔭長槐，嫩色葱葱不染埃。天仗龍旂穿影去，鈎陳豹尾拂枝來。青蟲掛後蜂銜子，素月生時桂並栽。我意方同杜工部，冷淘唯喜葉新開。
有鳥銜花出，清香不畏風。初從上林發，來過未央中。蔟蔟霜包密，層層玉葉同。誰將作美酒，醉看月生東。
人間詩癖勝錢癖，搜索肝脾過幾春。囊橐無嫌貧似舊，風騷有喜句多新。但將苦意摩層宙，莫計終窮涉暮津。試看一生銅臭者，羨他登第亦何頻。
君王愛石醜，百孔皆相通。怪狀一如此，補天有何功。匪言不可轉，安得來宮中。女豈比柱礎，瑩然受磨礱。
重說已經旬，應懷獨寢人。通宵彈玉枕，白晝拂牀塵。幾想迎雕輦，何當快倦身。門前車馬立，疑是角生輪。
月向西樓下，天光候日開。殘星明寶鑑，百舌響宮槐。玉井傳新汲，金爐換宿灰。黄門馳有詔，唱第許卿來。
金有披沙得，花應不可多。栽培由地力，豔色與天和。玉座君王賞，朱欄將相羅。稱觴千萬壽，繁葉奈香何。
誰言出相是山東，今日求賢欲致功。玉饌滿盤來禁裏，鵠羹分鼎下天中。但知愷弟酬君賜，舊訝權輿向國風。曾笑侏儒飽欲死，宜思薇蕨不忘忠。
時頒光祿酒，花出漢宮牆。湛露承天渥，流霞落羽觴。近親龍尾道，遠襲雀頭香。溺殿人誰見，終知曼倩狂。
選來金殿盡英豪，帝筆親承始是遭。就裏少年唯賈誼，其間蜀客乃王襃。善經有意尊儒甚，推澤方知待士高。歸付子孫傳百世，深堂閒挂亦蕭騷。
天子賜燭昏夜時，嫦娥閉月栽桂枝。稱量高下唯妍辭，相與盡心無附離。求安去病如上池，照耀不容毫髮私。品藻一定何可移，光焰奪晝資爾爲。宣王徒美庭燎詩，魏帝自徹月殿披。我朝好士萬古垂，搜索賢俊登蒿藜。孰不力吐肝膽脾，枉用宴飲生脛脂。雲龍將見升騤騤，燃此必欲無所遺。收殘喜氣如蒸炊，蜜蜂慙愧空多知。
前日宮醪賜玉尊，今朝持果小黄門。乾桃熏李非時物，置案盈盤不次恩。投以赤心思武帝，握同玄璧詠劉琨。嘗聞食奠陳王業，知是豳公幾世孫。
文章老重欲追古，便作帝宮蒼檜詩。青葱玉樹傳楊子，盤屈洪桃見左思。龍鱗已愛松身直，珠實還看柏葉垂。秀木豔叢那可擬，但將霜雪定堅姿。
陶令生涯漉酒巾，門前種柳萬條新。花今吹作蓬萊雪，曲舊得於關塞人。應與殘紅閑是伴，不隨舞蝶去爭春。可憐輕質都無定，一落銀河莫問津。
天子尋常幸直廬，裹頭宮女捧雕輿。紅泥已賜春醅酒，黄帕曾經御覽書。林果鳥應銜去後，燕窠蟲有落來餘。禁中事事能傳詠，播在人間不是虛。
電光初照樹峨峨，葉上微風與雨和。玉腕愁聞無處奈，庭花暗落不應多。長楊靜響千重瓦，太液寒生幾寸波。洗濯青春如有意，平明濕羽未離柯。
宮井蛟龍夭矯垂，曉缾初汲渴禽窺。清泠已向金盆貯，甘滑還從玉椀知。九醖酒醇由此得，小團茶味爲留遲。閤門地脈應相似，翰苑曾邀詠昔詩。
新晴殿閤曉，初日霧煙中。柳重宮腰弱，花肥粉頰豐。渥恩君自厚，藜藿我纔充。草木欣欣發，誰知造化功。
象戲本從棋局爭，後宮龜背等人情。今聞儒者飽無事，亦學婦人閑鬭明。堂上有奇誰可勝，罇中賭酒令方行。直驅猛獸如尋邑，何似昇平不用兵。
聞說偷觀近玉欄，腸如車轂走千盤。無人憶著洛陽日，走馬魏王堤上看。
白雲堆裏紫霞心，不與姚黄色鬭深。閒伴春風有時歇，豈能長在玉階陰。
葉底風吹紫錦囊，宮爐應近更添香。試看沉色濃如潑，不愧逢君翰墨場。
七物甘香雜蕊茶，浮花泛綠亂於霞。啜之始覺君恩重，休作尋常一等誇。
羃歷庖烟出綵油，欲通雲霧未能周。濕薪燒盡日停午，試問霏霏何處浮。
漢相家人尚苦疑，不言溫室樹何枝。君今坦坦無猜忌，夸說皇居盡入詩。
紫微垣裏月光飛，玉佩腰間正陸離。天上去來知幾日，蟠桃結子是歸時。
明月已生城上頭，小星光滅大星流。來朝放牓出宮去，何處殘花轉入溝。
誰人重詠大刀頭，只顧長明不願流。縱使西傾必東出，寧同寒水瀉宮溝。
玉几當中寶作牀，無端絮惹御袍香。羣公唱第魚龍化，列侍金階若堵牆。
法座初瞻戶牖間，衮衣垂處見雲山。滿斟玉酒傳宣盡，齊插宮花拜賜閒。紅線織成庭下毯，明珠結出耳中環。鬭雞旗底蓬蓬鼓，逐勝爭名利害關。
種桃依竹似僊家，邀對春風共泛霞。席上未觀雙舞鳳，城頭已覺聚啼鴉。怱怱跨馬人歸省，羃羃生烟樹斂花。稚子候門知我醉，東方明月照扉斜。
公負天下才，用心如用筆。端勁隨意行，曾無一畫失。因看落紙字，大小得疎密。筆工諸葛高，海內稱第一。頻年值我來，我媿不堪七。安能事墨研，欲效前人述。懶性真嵇康，閒坐喜捫蝨。是以持獻公，不使物受屈。果然公愛之，奇蹤寫名實。豈惟播今時，當亦傳異日。嗟哉試筆詩，藏不容人乞。
有芸如苜蓿，生在蓬藋中。草盛芸不長，馥烈隨微風。我來偶見之，乃穉彼蘙蒙。上當百雉城，南接文昌宮。借問此何地，刪修多鉅公。天喜書將成，不欲有蠹蟲。是産茲弱本，蒨爾發荒叢。黄花三四穗，結實植無窮。豈料鳳閣人，偏憐葵葉紅。
何言恐偷樣，自是君婦懶。五日縫一巾，猶道苦未晚。
禁中五月紫薇樹，閣後近聞都著花。薄薄嫩膚搔鳥爪，離離碎葉剪晨霞。鳳皇浴去池波響，鳷鵲陰來日影斜。六十無名空執筆，顛毛應笑映簪華。
推天以知命，自古豈不然。桓魋及臧倉，嘗毀聖與賢。後人何蹈之，其事實好還。君居麻源谷，學禮如鄭玄。聲名久已大，籍籍四海傳。昨因丞相舉，便謂升雲烟。朅來太學館，食貧向三年。忽懷枌榆下，歸思獨綿綿。得告許暫往，落莫求楚船。捋髯滄江上，仰看饑飛鳶。誰識鵷雛志，閒誦莊叟篇。喜問里中兒，重到舊林泉。洗蕩俗塵垢，焚烈跨馬韉。不向世路去，徒取悉腸煎。雞豚粗可養，禾黍亦足田。不慙莎衣蟲，以葉自包纏。及其飽滿時，曷異冠貂蟬。君意我强寫，雖慕何由緣。
和靖先生負美才，族孫今似漢庭枚。敗亡項籍江邊廟，應媿文場戰勝來。
古縣太行下，老槐三四株。以言新作吏，不似舊爲儒。黄綬心猶壯，青雲志豈無。漢朝吾遠祖，不道此官麤。
古來分陝重，猶有召公棠。此樹且能久，後人宜不忘。君從金馬去，郡在鐵牛旁。山色臨關險，河聲出地長。罇無空美酒，魚必薦嘉魴。天子憂民切，行當務勸桑。
日色若炎火，正當三伏時。盤冰賜近臣，絡繹中使馳。瑩澈肖水玉，凜氣侵人肌。近日多故友，分貺能者誰。信都顧貧賤，物物義不遺。念我老且病，赤疿生枯皮。巨塊置我前，凝結造化移。畏冷不敢食，有類夏蟲疑。雖然已快意，何必咀嚼爲。天子厚於公，不使熾毒欺。公亦厚於我，將恐煎熬隨。我有舐犢愛，自憐小子龜。
古人相送贈以言，今人相送舉以酒。酒行殷勤意豈疎，酒罷躊躇悲更有。行當何之來者誰，陝府兵吏爭迎走。壺漿往往過函關，翰林惜別方携手。自言老大遇知難，願得公詩爲不朽。公因索筆作長謠，落落寓言誠十九。我慙竹管厠宮懸，縱合律度應非偶。太守西行已不貧，忽獲明珠盈大斗。歸立螭頭未是遲，暫向棠陰問遺叟。
君嘗老於敵，輕彼羣兒嬉。堅銳不可恃，屢北還自疲。胸中多奇秘，既衂何所爲。東走滄海上，夏果采荔枝。奉親樂無涯，豈愧祿仕遲。
洛陽舊交有七人，五人已爲泉下塵。各家生兒爲門戶，唯子弟兄先立身。我與信都侯獨在，喜見及祿知天仁。昨日聞補武功吏，氣調欲與南山親。少年勉力向職事，莫學老貪文字新。
釋子懷慈母，吾儒未易輕。不尋琪樹去，肯向石橋行。海近雲多潤，山高日少晴。天恩新賜服，書字欲傳名。
常觀月從東海出，想照石橋旁畔人。試問當年與今日，清光不改只如新。
梁王吹臺側，五月多荷花。荷開對翹鷺，吳客還思家。家在水中城，四面如鋪霞。焉能長相守，千里獨起嗟。補官東海上，物景莫言賒。
休淬鸊鵜劍，休調鵲血弓。平時自壯大，何所立戰功。得兵不滿百，防寇滄海東。駕船如飛鶻，出入巨浪中。苟能勇於此，遇敵無廢忠。
避暑就高臺，不如就賢人。賢人若冰雪，論道通鬼神。自言信手書，字字事有因。往往得遺逸，烜赫見名臣。是日劉夫子，拍手氣益振。重覩太史公，吾徒幸來親。大笑舉玉杯，陶然任天真。內樂不復熱，豈以身爲身。
李白不厭昭亭山，看盡飛鳥雲獨閒。我今相送一懷想，想在謝公窗戶間。
裹髻不裹額，自名燕子巾。翼覆尾涏涏，誰問巢由人。
同在洛陽時，交游盡豪傑。倏忽三十年，浮沈漸磨滅。惟餘一二人，或位冠夔禼。我今存若亡，似竹空有節。人皆欲吹置，老硬不可截。君自緱山來，別我不畏熱。言作潞從事，家貧祿仕切。六月上太行，辛勤非計拙。天當氣候凉，清風自騷屑。雖云數日勞，斗與炎蒸絕。君本公王孫，才行實修潔。鏘鏘發英聲，瑩瑩如佩玦。是爲君子器，終見不渝涅。相逢未易期，夢寐歸鼓枻。
未赴虢太守，暫歸吳興家。吳興近洞庭，橘林正吹花。君當橘柚時，摘包带霜華。清甘不楚齒，若酒傾殘霞。谿山小女兒，姹姹兩髮丫。褭褭上氍毹，嘈嘈弄琵琶。是時與之醉，何似走塵沙。
天地如轉磨，屑屑今古人。一落大化手，團品惟其新。不幸積不用，衮衮同埃塵。日月行何窮，過盡千萬春。人生占幾許，百歲猶比晨。君求灊山潛，捨去兩朱輪。願效陶淵明，翦紗爲破巾。山前溪多鱗，山下酒甚醇。看雲舉大杓，杓造舒州民。李白嘗愛之，死生曾與均。此志我亦有，更將猿鳥親。
南方小兒纔讀書，往往得官呵路衢。君今五十始作掾，手板青袍非壯圖。況來桐汭水上城，折腰强顔休歎吁。城西古祠能致雨，歲不有旱民無逋。民樂未央君可娛，舊俗不與吾鄉殊。
廟蠁靈祠屬二公，齊心相望切朱宮。綠渠繚繞壖垣水，廣沼清泠漲殿風。已詠應麟來五畤，仍歌翔雁雜殊翁。遥知畢事期尋勝，尚問衰羸未厭窮。
悠悠信風帆，杳杳向滄島。商通遠國多，釀過東夷少。懷鄉寄書遲，見日知晨早。應聞有海花，何必樹萱草。
少年爲侍從，名譽竟軒騰。每吐胸中鳳，寧容筆上蠅。受釐延漢室，被謗過周陵。今日泉宮啟，師臣禮秩增。
官豈不爲達，其如望未充。敏辭傾一代，發問詘三公。厭向承明直，思行邵伯風。嗟嗟玉樹折，埋沒彼蒿宮。
秋樹無黄鳥，蟬聲亦自哀。素車新隴去，白馬舊賓來。薤上朝陽露，池中歲刼灰。短長何足較，嗣子有高才。
月落夜正黑，風起庭槐端。窗間星動摇，枕上人寤歎。所歎吹陰雲，苦熱彌不歡。當其氣莫出，曷若無衣寒。虛堂卧竹簟，汗體如露漙。驅蚊爇蒿艾，寧復襲芝蘭。煎灼一如此，衰枯誰可完。消磨任寒暑，安有不死丹。三伏已過二，炎赫應漸殘。試看蜣蜋蟲，辛勤方轉丸。焉得從釣舟，逆上嚴子湍。此事人所易，謝榮爲獨難。誰顧萬古名，黑石持鎸刊。風聲不用撼，牀頭閒素紈。
溪上枕部龍卵石，蘄匠簟製蛇皮紋。客從東方一持贈，竹色蒸青石抱雲。磨沙斵骨自含潤，飽霜弔節無留塵。京師貴豪空有力，六月耐此炎蒸劇。旱風赤日吹熱來，大厦高簷任雕飾。頭顱汗匝無富貧，雖有頒冰論官職。官高職重冰則多，日永冰消難更得。唯公掃室施枕簟，迎凉自感東方客。東方客應非俗昏，能使賢人心體適。賢人何以偏伏人，天下才名方赫赫。我吟困窮不可聽，晝夜蚊蚋蒼蠅聲。蠅如遠雞耳初感，蚊若隠雷空際鳴。葛厨頂綻屋蝎墮，菅席中裂麻經橫。平生賦分只煎炒，安有祿玉琉璃清。猶勝昔年杜子美，老走耒陽牛炙死。因思楊惲廢時言，但願人生行樂爾。公今事業在朝廷，去就尤當慎終始。待公睡足秋風來，去奉高談揮麈尾。
青葱江上樹，杳藹宮前道。道側有新園，園中無惡草。松隴方在望，茅屋聞已考。朝廷正急才，何得言歸老。
殿閣風來夏日長，青林抽嫩見餘芳。筆供五吏詞休敏，簟展雙紋睡正凉。故事早歸何獨晚，舊交新詠尚無忘。不言偃仰中園樂，還愛眉間喜色黄。
謝公下車日，郡內一登望。昭亭山蒼蒼，寒溪水瀁瀁。句清宛微渾，三洲分細浪。小艇下灘來，羣鷗舞潭上。借問鷗何若，水深魚莫向。鷗餒猶識機，魚樂不忘餉。子去見太守，於我必有訪。但寄此薄言，罇前爲之唱。
會稽迎太守，舟屋畫粉雘。前舟載圖書，後舟載女樂。月出鏡湖心，長笛使孤作。還見漁者來，曾令李謩愕。吹裂比竹管，士果不可度。二分學宮裝，艷色鬭京洛。嘗聞有西子，菡萏不相若。得郡考故跡，精絕古所怍。慎莫爲俗牽，乘閒數斟酌。
商於六百里，太守二千石。地廣任亦重，車建旗仍赤。嘗聞四老人，采芝留舊跡。古廟藏空山，曾無漢羽翼。其事有圖畫，家傳多典籍。願君爲政閒，案覽知疇昔。
清秋三黄鵠，舉翼東來飛。鳴聲既相呼，烟水亦相依。蓬池不暫止，太液未言歸。酌酒望滄海，飄颻思菊衣。
晝日南宮雨後凉，齋嚴官重靜於常。庭前鬭雀墮還起，欄下秋花落自香。看盡雲容天漏碧，讀殘書帙卷披黄。九衢塵土莫能到，蕭瑟微風葉響廊。
新月斜光依約見，夜蟬高樹有時鳴。曲眉不想西家樣，餒腹還思二子清。迭代物華何足較，古今榮辱豈須驚。靜來應覺能閒少，人事區區逐日生。
前有朱翁子，後經王右軍。至今風俗美，自昔誦歌聞。秦望臨丹戟，耶溪漱白雲。只應絲管去，驚動海鷗羣。
仰頭看月見新鴻，形影雙飛玉鑑中。呼我作卿方舉酒，更煩佳句賞高風。
蕭蕭風雨變凉意，索索晚雲開斗晴。已洗浮埃天外靜，忽生圓月樹頭明。草根蟲穴吟來久，屋角星河落更清。我愧西垣侍臣比，景寒霜鬢兩三莖。
池頭鳳皇寒，井上梧桐老。鳳寒浴已晚，桐老脫亦早。是時有詞臣，獨直正視藁。嚴嚴代王言，落落奮清藻。演成五色絲，世作非常寶。貶如市朝撻，襃若華衮好。四方號令施，萬耳昏聾掃。此職唯其才，用居寧草草。
閟宮初告饗，駕輅已迎秋。公衮惟時攝，齋廬用爾休。椒漿茲往奠，鸞馭或來游。任姒徽音繼，邦家故事脩。前期嚴受誓，侵曉肅傳騶。雞狗藏深戶，蚊蠅響暗溝。別祠緣相漢，舊禮傚宗周。蕭氣接庭燎，鼓聲通市樓。樂章分廟奏，牲物用毛柔。木主升新座，牙盤列庶羞。叩階除劍履，宿羽動梧楸。錫胙人移俎，焚辭漏晝籌。豆籩將降陛，胥史劇奔牛。事畢歸烏巷，陰餘晦綵油。驅車多叱咤，負擔起歌謳。却直中書省，重瞻十二旒。詞供五更敏，詔示四方優。密議存王體，斜封贊禹謀。勤誠酬異等，潤色闡嘉猷。强擬鄴中詠，我思康樂侯。
日月機上梭，年華東注波。未驚凉葉墜，已見白髮多。牧馬歸方健，調弓力漸和。籬邊賸曉菊，陶令奈貧何。
位至三公有，恩加賜謚無。再調金鉉鼎，屢剖玉麟符。已歎鸞同穴，還嗟鳳欠雛。擁途看鹵部，誰爲畢三虞。
公在中書日，朝廷百事崇。王官多不喜，天子以爲忠。富貴人間少，恩榮歿更隆。若非笳鼓咽，寂寞奈秋風。
梧桐在井上，蟋蟀在牀下。物情有與無，節候不相假。寥寥風動葉，颯颯雨墮瓦。耳聽心自靜，誰是忘懷者。
每有人之蜀，先憑問海棠。徒知花底醉，不報樹頭芳。上馬秋風急，登山古路長。西南生片月，遥想見清光。
山工日斵器，殊匪事樵牧。掘地取雲根，剖堅如剖玉。食具與果具，待賓良有勗。亦將茶具并，飽啜時出俗。公何都贈予，金多不入目。我家固宜之，瓦椀居漏屋。得此尤稱窮，客來無不足。唯應赤脚婢，收拾怨常酷。夏席堆青齏，冬盤飣旨蓄。竟無粱肉饌，甚愧蕭家錄。
社雨燕巢空，古陂菱葉老。燕去春當還，菱枯秋不早。莫以西風高，於焉亂懷抱。指途無幾里，駛馬一秣草。彼美賢主公，文章爲世寶。笑談樽俎間，勿負風月好。
官爲人父母，身自奉其親。結宇後園中，散步以怡神。寒溫適所適，朝夕饋爾珍。諸孫同在傍，嬉戲情各均。庭下香草秀，梁中乳鳥馴。乳鳥名曰烏，反哺豈不仁。香茶名曰蘭，相襲使之紉。二物已可知，百里風俗淳。
孰云北海魚，乃與東溟異。適聞達頭乾，偶得書尾寄。枯鱗冒輕雪，登俎爲厚味。向來昧知名，漁官疑竊位。有如臧文仲，不與柳下惠。從茲入杯盤，應莫慙鮑肆。
言今魏都去，聽我願少休。地息戎馬牧，民苦黄河流。渾渾發西極，奮奮入九州。自古患决溢，于今爲瘡疣。禹力順而東，漢防築其陬。完壞非一日，利害經千秋。主印無切責，治水莫輕謀。府公山西種，貴已爲通侯。樽酒與歌舞，上客共優游。
楚越封圻接，帆檣上下頻。商通洲橘熟，信到嶺梅春。白紵歌脩頸，金盤饋紫鱗。同勤太守職，龔遂漢名臣。
春雷不發蟄，秋雷不收聲。向無一日雨，今無一日晴。昨夕玉女笑，閃閃揚目睛。雷公與雨師，自取號令明。舒慘由上天，誕妄推五行。日月不粒食，安問下土耕。雖然屋瓦爛，還有地菌生。損彼以益此，誰能較人情。堯時不無水，用禹水乃平。黎民思堯仁，往往見於羹。猶吾大君意，星火立水衡。水衡雖努力，豈將雷雨爭。
應見言風物，於今有貢蛇。潛蹤遠蛙黽，飲露上蒹葭。清潔一如此，傷殘都莫涯。君惟修職業，男耒女繰車。
能言異國鳥，來與舶帆飄。嘗過西王母，曾殊北海鰩。雪衣應不妬，隴客幸相饒。因憶禰處士，舊洲蘭蕙凋。
劉蕡不登科，衆口誦其策。得者爲之羞，聞者爲之惜。摧藏一時屈，論議千古白。至今簡篇中，一字不敢易。其言究時病，舂刺若戈戟。引經見大法，非蹈春秋僻。我朝屢得人，無不陞顯赫。乃知所中否，實命繫通厄。中則首公相，人情作冠幘。否則走仕塗，人情作履舄。秋風廣陵城，千里夷門客。壯心雖暫失，美寶有時獲。怊悵以送君，致龍翻點額。
秋堂雨更靜，佳菊粲粲芳。置酒延羣公，掇英浮新黄。心猶慕淵明，歸來醉柴桑。莫問車馬之，去跡亂康莊。
文鰩游西海，夕飛向吳洲。朱鼈生明月，淵潛未可求。由來有變化，何能計沉浮。君子蹈出處，誰能等隅陬。臨水賦二者，相送無離憂。
古郡見郎山，海雲遮一半。陽烏出滄波，光彩臨硯桉。小吏抱牘來，磨墨爲點竄。豈以島嶼人，百事皆漫漫。朝廷通守任，不使守專斷。是恐繆其才，民勞乃生亂。辛勤雖然多，魚蟹莫知筭。夜月上蓬瀛，偷閒舉杯看。因行計較足，少別休興歎。
天下文章老，爲公地底銘。平生懷道德，鋪寫若丹青。蒲市一朝罷，洛人皆淚零。嗟嗟廟堂貴，今以柏爲庭。
峨峨陘土厚，自古葬賢人。百尺不逢水，千年空閉春。夜臺埋琬琰，隴道刻騏驎。西望緣纓淚，曾無幕府賓。
秋飈無蹤跡，空中聲奔馳。枯桑因已驗，老病仍先知。驚沙入破隙，危葉墮綠枝。幽懷聒不寐，山岳將恐移。
秋露未爲霜，秋空已飛雪。著樹增葉危，壓叢憂菊折。平明開戶看，斗覺頹簷潔。天時莫蒼猝，誰預衣裘設。
王命來天外，閼氏坐帳中。儀雖聘鄰國，禮豈異和戎。漢使方持節，胡人自带弓。唯應沙漠凜，不減諫臣風。
芸香閒秘秩，蘇合著新裘。公子言歸日，天王賜問優。治分周太宰，禮重漢諸侯。拜慶無如樂，黄金作酒舟。
書對三千字，恩科第一人。鯤魚飛北海，龍劍躍平津。直悟聰文主，深論險尅臣。已能明世弊，枉作幕中賓。
君家二仲父，連爲吳越宰。錢唐與蕭山，治跡應無改。魚蝦莫厭腥，網罟從人采。天晴姚江深，縣鼓朝翻海。
相公秉文武，視卒如嬰兒。今往佐其軍，豈不重撫綏。我有愚者慮，贈君臨路岐。相公居并州，拓土曾不疑。羌戎起潛變，一旦覆我師。我師無不勇，將吏實易之。常抱雪恥志，此旨君所知。兵家尤戒貪，持重養以威。正當土門路，自昔屯虎貔。朔朝及旬望，大校飫酒巵。未若投單醪，共飲河水湄。古人維其均，今人意參差。臨事欲之死，身往心已移。上能同甘苦，下必同安危。願君因議論，茲語何難爲。
行識桄榔樹，初窺翡翠巢。地蒸蠻雨接，山潤海雲交。訟少通華語，蟲多入膳庖。不須思朔雪，梅吐臘前梢。
吾友蘇子美，聞昔許君詩。子美今下世，令人重嗟咨。當其不得志，泥水蟠蛟螭。未激西海流，安可氣吐霓。吳洲逢朱鼈，腹有百碧遺。他時使我觀，我觀顔忸怩。便欲焚筆硯，奈何難爭馳。
單騎欲之蜀，綵衣初過秦。王喬鳬是舄，陶令酒名巾。灞上愁逢雪，襃中喜見春。兩川風物美，不似走京塵。
山聘天王使，來乘御史驄。馳車看燕婦，貂扇禦胡風。俗與華人似，言從左衽通。罽庭觀拜舞，不似未央中。
自身買馬箠，爲婦置羃䍦。將出咸陽門，同涉蜀道危。疇昔未祿仕，日夕講書詩。不能青雲高，乃作黄綬卑。前人未遇時，往往甘棲遲。如築九層臺，始起一板基。雖然用功深，歲久終莫隳。我今惜君行，無力可致之。去勿藉芳草，世俗多夸毗。
蒼蒼墓門樹，亦有黄鳥哀。賢者不在世，常恨埋蒿萊。山根入溪泉，流響出夜臺。東方見子胥，助濤高崔嵬。
春芽研白膏，夜火焙紫餠。價與黄金齊，包開青蒻整。碾爲玉色塵，遠及蘆底井。一啜同醉翁，思君聊引領。
知君鄴城去，歷覽古時蹟。峨峨銅雀臺，其下遺瓦礫。不化鴛鴦飛，多近蟾蜍滴。哀哉魏武帝，雄智圖九錫。俄聞望西陵，作妓向朝夕。曾何百年間，事往如霹靂。空餘幾仞土，陰峭古蘚碧。下有牧羊人，上有牂與䍽。寒風吹枯草，草短聲剌剌。珠翠爲埃塵，冠劍埋百尺。顔回飲一瓢，仲尼不暖席。擁徒食人肝，生莫如盜跖。令名今猶存，焉在刻金石。我輩當太平，白首如戰敵。又知爲善樂，尚媿苟仕籍。行行勤撫兵，豎威酬德澤。
夷門魏公子，來過抱關人。車馬立市中，貴義不恥貧。市人無不驚，此老面黧皴。豈將流俗眼，能辨玉與珉。爾後幾千載，此賢埋埃塵。誰謂四君子，蹈古猶比辰。上馬後苑門，訪我東城闉。爲公開蓬戶，沽酒焚紫鱗。銀杯青石盤，共飲不計巡。薄暮各已醉，歡笑頹冠巾。來既無猜嫌，去亦無疎親。曷若世上士，惟顧勢力均。
九月車馬過，我庭黄菊鮮。重來踰七旬，枯萼無復妍。自非凌霜操，枝葉徒相連。衰敗未忍去，根荄尚翹然。不意憔悴叢，猶爲君子憐。固值時節晚，豈恨地勢偏。直如木上蘿，緣蔓欲到天。一朝風雪厲，零落向暮年。至此事乃等，高低復何言。公休誇松柏，彭祖與顔淵。各不相健羨，焉能論柔堅。願公時飲酒，周孔今下泉。
今年重陽公欲來，旋種中庭已開菊。黄金碎翦千萬層，小樹婆娑嘉趣足。鬢頭插蕊惜光煇，酒面浮英愛芬馥。旋種旋摘趁時候，相笑相尋不拘束。各看華髮已垂顛，豈更少年苔色綠。自茲七十有三日，公又連鑣入余屋。堦傍猶見舊枯叢，根底青芽歡催促。但能置酒與公酌，獨欠琵琶彈啄木。所歎坐客盡豪英，槐上凍鴟偷側目。盤中有肉鴟伺之，烏鳥不知啼觜曲。諸公醉思索筆吟，吾兒暗寫千毫禿。明日持詩小吏忙，未解宿酲聊和屬。
今日歸爲美，塗金作馬纓。願言膏沐婦，相望石頭城。得邑柳堤合，還家梅野晴。里中多樂事，州牧是名卿。
位至九卿亞，年過七十春。桐鄉歸葬日，棠樹去思人。霧裏開蒿隧，原邊起石麟。地遥徒有淚，灑向北風頻。
買得吳門宅，歸來自種花。春風未歌徹，東岱已魂賒。昔作千年調，今爲一日嗟。人將鎸美德，磨石取江沙。
紛紛何亂目，凜凜自開門。著莫風難定，侵凌物已繁。裝成新樹色，遮盡古苔痕。冷入梁王苑，清乘衛國軒。欺貧凍蓬蓽，增險想轘轅。小隙皆能及，洪爐逼不溫。雲衣隨處積，水甲等閒屯。團戲爲丸轉，堆雕作獸蹲。豈愁空破履，幸喜有清樽。誰問諸公子，高樓與後園。
城臨太行谷，谷暖宜草木。既移洛陽花，又種阮家竹。五色雜黄紅，一林常翠綠。其間廣亭開，亦欲危榭築。春歸百禽嚎，摶黍及布穀。桑上啄椹食，林下窺果熟。果收椹已盡，飛去不須逐。婆娑黄楊樹，誰謂逢閏縮。物猶有進退，此理何用告。余心當郊君，未有地可卜。綴書豈貪樂，且以苟微祿。
乘馿雪中來，別我千里歸。江南梅花發，身與越烏飛。幾年客大梁，著盡篋中衣。空餘一束書，去恨識者稀。
古來山林士，一往不復返。區區世上名，豈畢車自挽。前有高山危，後有落日晚。未知所止息，已慕田家飯。愛君京口歸，萬事不著眼。乘馬飾鞍轡，乘舟畫屋版。長途與白浪，健駛固莫限。力殫風定時，各各繫岸棧。寄語老空人，青崖勿鋤剗。
雄雉飛上天，牝雉白日鳴。驅逐鳳皇雛，百鳥不出聲。豈無雕與鶚，至死莫得爭。孤鶴獨不懼，使風羽翼成。鶴性本君子，嘹唳通太清。至今有其孫，踉蹌田中行。明時與稻粱，重節亦貴名。爾無沖天力，且與鶖鶬并。慎勿啄泥穢，坐使白鷺輕。
江中峨峨山，上有道人住。風濤響殿閣，雲霧生席屨。道人如不聞，道人如不顧。誰能識此心，來往只鷗鷺。京洛三十年，塵埃一相遇。我與信都公，已落衣冠故。平生守仁義，齒髮忽衰暮。世事不我拘，自有浩然趣。未由逢故人，坐石語平素。
新作城邊圃，陂原上下斜。竹多劉裕宅，松接戴顒家。山色不須買，江流何處涯。但邀東海月，莫聽五更鴉。
夜坐彈玉琴，琴韻與指隨。不辭再三彈，但恨世少知。知公愛陶潛，全身衰弊時。有琴不安絃，與俗異所爲。寂然得真趣，乃至無言期。
舜琴曰朕有，語舜鬰陶乎。孝悌怨則否，傲狠愧豈無。我嘗撫卷歎，歎此孟氏書。此書有深意，仁義世久虛。公今乃有感，其不在茲歟。魚躍與鶴舞，物情曾未殊。無情則無應，何必問鳥魚。
相門三世貴，家法百年同。天子賜恩禮，史臣書祖風。笳聲空苦霧，隴穴啟寒蓬。自古焉能免，於茲是始終。
伊水西頭月，青山北脚雲。夜臺無復曉，陰嶺有時熏。龍劍雙埋沒，庭蘭竟鬰芬。不知門下客，誰刻道傍文。
駕言發夷門，東方守牟城。城臨滄海上，不厭風濤聲。海市有時望，閭屋空虛生。車馬或隠見，人物亦縱橫。變怪其若此，安知無蓬瀛。昨日聞公說，今日聞公行。行將勸農耕，用之卜陰晴。
堂堂鴈門行，赫赫符節分。紫塞千里障，紅旗十萬軍。世家王爵貴，祖廟將臣勳。鍾鼓陳牛酒，衣裘論典墳。呼鷹下青漢，牧馬出黄雲。竇憲何爲者，燕然解勒文。
山東桑柘多，江南松桂茂。種桑事春蠶，栽桂事華構。嘗聞雲蓋下，聚書爲大富。往往見子孫，緣天掇星宿。掇星星若珠，光彩出屋漏。秋收萬種田，作酒日爲壽。亦有千里歸，錦衣行白晝。
子厚論鍾乳，要若鵝翎筒。安取啗棗栗，謂相出山東。所産有所美，慎勿憑村僮。公問我餌藥，石臼將使礱。我餌乃藤根，得方非倉公。曾聞李習之，其品今頗同。此物俗爲賤，不入貴品中。吾妻希孟光，自舂供梁鴻。荏苒歲月久，顔丹聽益聰。雖能氣血盛，不療貧病攻。何如面黧黑，腰金明光宮。亦莫如學釣，緡鉤懸香藭。但知烟水樂，寧計身瘠豐。我生無快意，豈異抱篤癃。公乎忽我求，略辨雌與雄。雄赤而雌白，由來不同功。沙合固切似，朋好殊未窮。長年苟不遇，笑殺渭上翁。
燈光暖熱夜催春，天半樓開飲近臣。馳道橫頭起山岳，露臺周匝簇朱輪。隔簾豔色多相照，下馬輕豪各競新。我已暮年殊趣嚮，濃油一盞桉邊身。
牛車讀古書，少作游秦客。一朝起爲郎，華省何赫赫。若有南山雲，時時生枕席。雲潤不益老，呼吸乘間隙。抱痾初駭聞，既愈頼藥石。遂請虢太守，虢事簡且適。况有三堂存，韓詩猶可覿。永歌復飲酒，東平希阮籍。
春雲收暮城，九陌灑然清。星出紫霄下，月從滄海明。車音還似晝，鼓響已知晴。靜閉衡門卧，無心學後生。
薔薇結舊蔓，夭桃種新紅。傷根桃不死，著架蔓依叢。要以玩芳物，亦寧負春風。誰念太行下，移谷學愚公。
林中即鹿人，常爲虎所即。虎豈援鹿者，亦各求其食。趨利不顧害，禍患安可息。古來遯世士，輕彼用智力。
騕褭黄金絡，春風北渡河。將軍守漢法，壯士發燕歌。綠水塘蒲短，晴天塞雁多。家聲復年少，矍鑠笑廉頗。
未逢柳條青，獨見梅蕊好。猶怯春風寒，不比江南早。清香拂酒杯，素色欺蓬葆。佳人金縷衣，唱徹嗟身老。
公相爲近親，翰林爲故人。親舊各貴顯，青袍未離身。六十去作令，豈慕要路津。又思漢東歸，便置漉酒巾。深希陶淵明，澹然意已真。食棗齒宜黄，晉俗誠自淳。尚不顧隋珠，安肯與此鄰。送君識君心，掃跡向世塵。
君家太湖石，何從太湖得。太湖天東南，太行天西北。相去三千里，雖有何致力。古人煩舟車，頑質無羽翼。竅引木蓮根，木蓮依以植。秋蛇出其中，舌吐虹霓色。君嘗夸於我，怪怪亦特特。以醜世爲惡，茲以醜爲德。事固無醜好，醜好貴不惑。
舊穀不棲畝，新春原鹿饑。野荒多寇奪，詔發撫疲羸。驛騎東風急，菑田小雨遲。應同漢太守，膏澤亦能隨。
賢哉虢略君，守虢事頗簡。有亭後園中，登覽早至晚。了了松柏關，氣象入醉眼。花草發瑣細，禽鳥啼睍睆。竟日人不來，亦莫去杯盞。
淺綻燕脂紫蠟芳，深斟吳酎白瓊觴。鳳池人憶去年豔，雉省客無今日狂。髣髴物華先上苑，依俙歌吹下昭陽。平明社雨莫催促，應翫移牀欲近傍。
社日遇羣飲，北風歸馬驕。陽烏雲斗晦，來燕翅難調。朝霰侵花冷，春陰到地消。宿酲無酒解，薄被覺寒饒。爐炭重然獸，衣裘更御貂。蟄宮蟲復閉，時鳥腹將枵。點綴何多思，輕狂不奈飄。唯知妍可玩，寧恤氣爲妖。剡客偶然興，海神非次朝。唱高仍和寡，公又作長謠。
春雪損萌芽，未必摧杞菊。我心無愛憎，隨分樂自足。桃李紅間白，豈不悅我目。杞菊嫩且甘，豈不飽我腹。看花食蔬仍舉杯，趁取衰遲鬢猶綠。
二月漫漫雪，齋宮夜寂寥。壇場祠乙鳥，桑柘響陰梟。履带春泥重，駒回廣野驕。還批五色詔，池上踏瓊瑶。
聞說郊禖喜氣翔，曾由乙卯命封商。今朝鍾鼓登歌祀，何日熊羆作夢祥。掃雪野廬風凜凜，陞壇公衮佩鏘鏘。君門賜胙予何有，不似矜誇鳳沼傍。
頼得春巢燕未歸，高簷終日雨衰衰。細籠芳草踏青後，欲打梨花寒食時。美景已嗟空過盡，名園猶許悞相隨。錦鞍切莫九衢去，拍拍一如鵝鴨池。
古城踏成谷，不見人馬蹤。古人豈不行，舊跡豈不重。從何求故步，往返自憧憧。觀君百篇詩，善畫人形容。毫髮無不似，落筆任橫縱。曷如握明鏡，物物目所逢。贈以東南歸，擲去手中筇。
冷局少風景，買花栽作春。前時櫻桃過，今日雀李新。搦條紅蓓蕾，婀娜含雨勻。舊來薔薇叢，饒借與近鄰。始移棣萼密，不慙車下榛。日暮綴書罷，暫賞舉杯踆。
階下青苔欲染衣，晴光纔漏又霏微。衝風燕子銜泥去，隔樹鵓鴣嗔婦歸。乍冷乍陰將禁火，自開自掩不關扉。渾身酸削懶能出，莫怪與公還往稀。
每嗟相逢少，常苦離別多。行行復壯壯，往往起悲歌。古來易水上，義士有荆軻。捐軀思報恩，飲恨歌奈何。况彼兒女懷，牽纏如蔓蘿。是以世間人，鬢髮易番番。喜君得郡章，東歸隨春波。灘上嚴子祠，繫船聊經過。其人當漢興，富貴不可羅。足加天子腹，傲去釣於河。冬披破羊裘，夏披破草蓑。心中小宇宙，尤哂獻玉和。我慙賤丈夫，豈異戴面儺。未免爲鬼笑，誰知懼揮訶。安得如君行，收跡已蹉跎。空將閒歲月，塵埃浪銷磨。正同三峽賈，盡力向盤渦。
秋風忽來鳴蟪蛄，豆葉半黄陂水枯。織婦夜作露欲冷，社酒已熟人相呼。坎坎擊鼓坐林下，醉去自有兒童扶。壯男獨獵南山虎，中子已扱荒徑狐。田家此樂樂有餘，食肉緝皮裘豈無。我雖愛之乏寸土，待買短艇歸江湖。
北風如刀割寒骨，穀已成囷不倉猝。任從密雪落交加，旋採乾薪燒榾柮。鋤犂滿屋牛在牢，鵝鴨亂鳴雞亂發。割烹炊黍待鄰叟，飽向茅簷閒兀兀。田家此樂樂無涯，誰道一生空汨沒。公希平子定何如，我效梁鴻終適越。
明妃命薄漢計拙，憑仗丹青死悞人。一別漢宮空掩淚，便隨胡馬向胡塵。馬上山川難記憶，明明夜月如相識。月下琵琶旋製聲，手彈心苦誰知得。辭家只欲奉君王，豈意蛾眉入虎狼。男兒返覆尚不保，女子輕微何可望。青冢猶存塞路遠，長安不見舊陵荒。
疇昔西州謝法曹，聲名籍甚我徒勞。升沉一府已荒冢，憔悴兩人猶二毛。眼見榮華能幾日，心知富貴只秋毫。淮南魚美香粳滑，飽去清吟豈不高。
周原開隴隧，鹵部葬名臣。北極履聲絕，東朝車跡湮。藏舟移夜壑，棲鵩去承塵。共看劉寬墓，碑陰幾許人。
平生性忠厚，所守必尊君。面實賢愚混，心惟白黑分。事光中執法，書集右將軍。天意苦埋沒，北邙松柏墳。
塞下兵難去，關中粟未多。君心同漢帝，糧道得蕭何。函谷馬蹄入，渭橋車轍過。地形終險固，山色舊嵯峨。不媿先賢傳，重聽得寶歌。歸來奏天子，安穩看鳴珂。
陸雲嘗誇千里蒓，便輕羊酪同埃塵。君今得郡正千里，已患無羊厭此珍。乃知南北各所樂，乘舟不如乘馬惡。水邊不見秦羅敷，縱有西施肌肉薄。使君事事未稱意，綠水芙蓉定何若。
昔我從仲父，三年在河內。春游丹水上，花木弄粉黛。人誇走馬來，盡眼看沒背。薄暮半醉歸，插花紅簇隊。使君今少年，時往勸耕耒。安行過樹下，野杏正破纇。何不學山公，酩酊還倒載。令人知使君，心膽不瑣碎。切莫懲婦翁，慷慨臨并代。一朝由謗謫，雖去民苦愛。實計幸不幸，豈較進與退。因書寄此懷，繩墨老且悔。
處外諸侯重，居朝聖主知。妖逢庚子日，夢異武丁時。歸槨關山遠，凝笳道路悲。欲傳千古跡，佐世本無爲。
古今皆可見，富貴不常存。歌者未離席，弔賓俄在門。朱輪空返轍，綠酒尚盈樽。人事固如此，令名貽後昆。
歎此微末跡，見公三十年。貴爲天子相，能擇大夫賢。東第門闌在，南州隴隧延。立碑思叔子，墮淚峴山前。
依依堤邊柳，泛泛水中舟。舟行無遠近，柳影不隨流。東風欲粉絮，相逐江上頭。正見鮆魚來，貫條尾脩脩。使斫橫刀膾，便銷千里愁。檣端燕暫語，即飛入高樓。樓上饒客飲，共候風色柔。明朝同挂帆，直過南徐州。吳地多平湖，纜柂明鏡秋。芙蕖拂雨舷，女艇花底謳。不羨乘五馬，却逢羅敷羞。此官當此時，莫憶塵中游。
每讀陶潛詩，令人忘世慮。潛本太尉孫，心遠跡亦去。不希五斗粟，自種五株樹。曠然箕山情，復起濠上趣。今時有若此，我豈不懷慕。
臨邛傳瑞物，太守在郡時。既多九穟穀，復有三秀芝。芝以保萬壽，穀以豐東菑。更看芙容葉，並蒂照清池。
春雲濃淡日微光，雙闕重門聳建章。不上樓來知幾日，滿城無算柳梢黄。
古錦裁詩句，班衣戲坐隅。木奴今正熟，肯效陸郎無。
四字丹書萬仞崖，神清之洞鎖樓臺。烟霞極目無人到，鸞鶴今應待我來。
更衣入侍宮中貴，韡韡芸黄殿後花。鬭色長宜日光近，生輝尤喜蓋陰斜。依稀鞠服開風袂，約略仙盟裹露華。不與艷桃偷結子，漫天飛去作朝霞。
秋至天地閉，百芳變枯草。愛爾得雄名，宛然出陳寶。未甘階墀陋，肯與時節老。赤玉刻縝栗，丹芝謝彫槁。鮮鮮雲葉卷，粲粲鳬翁好。由來名實副，何必榮華早。郡看先春花，浮浪難自保。
世傳毗陵畫，妙絕僧居寧。不爲權貴逼，所與乃忘形。英機三尺素，落筆酒未醒。忽爲雙飛蜂，忽就一蜻蜓。螳蜋相拒立，促織如可聽。蚣蝑與螻蟈，行躍勢未停。竹蟬及鬼蝶，飄飄翻翅翮。蚊蝱亦具體，纖悉皆可名。廣宗潘叔治，持作枕間屏。我行因以贈，益見雙眉清。
江南近臘時，梅亞雪中枝。一夜欲開盡，百花猶未知。人心空共惜，天意不教遲。莫訝無穠豔，芳筵最好吹。
天啟文明泰運興，漢庭來召魯諸生。我嬰世網空投老，君向容臺早著名。水闊風高鵬翼健，沙乾雲暖馬蹄輕。歸來衣錦看他日，何用樽前唱渭城。
方聞病下利，曾不藥物止。區區溷匽間，其往寧得已。每爲青蠅喧，似與紫姑喜。傾腸倒腹後，乃是胸中美。
鵝湖有鵝吾不問，鵝湖無鵝吾不疑。道士須換黄庭經，釋子自名太虛辭。噫嘻兮，此意迥與山陰別，我亦曾非逸少爲。
秋花冬更開，夏實冬還結。物理性難常，人意自爲孽。
亞夫金鼓從天落，韓信旌旗背水陳。
詩題：紅梅首句：認桃無綠葉，辨杏有青枝。
宣城百山間，文脊尤奇峯。拔出飛鳥上，畫圖難爲容。聞昔有幽人，捫蘿追赤松。遺形此石室，孤坐鹿裘重。人去邈不返，洞壑空藏龍。側行蒼崖烟，俯仰求靈蹤。逝者追可得，甘棄萬戶封。安能久塵土，傾倒相迎逢。
田舍轆轤出短牆，村落鞦韆挂高樹。
風變尉佗國，聲歡舜帝民。
昔在童蒙歲，學禮暨詩書。肅肅秉庭訓，罔敢甯斯須。積習將一紀，心目多勤劬。本此修拙辭，階之登仕途。得以施所學，聞者謂之迂。吾道固未行，或嗤爲腐儒。腐誠如所云，儒非吾敢居。時英賤民政，亦誚官之麄。嘉言屢詒勗，周旋畫偉謨。胡不事章句，清貴無加于。我聞今學者，爲人不自圖。六朝文物壅，化源由是枯。華文媿不能，迷深甘守株。古人不得見，臨風重欷歔。
美玉不自貴，貴之者良工。高才不自明，明之者至公。和璞文未刻，他山石正同。子虛賦未行，相如車不東。我今徵此詞，亦將擬未通。粵有空門子，孕秀赤城中。性靜不欲俗，詩癖俄在躬。意淳自高古，言雅思變風。勞勞不稱年，名尚高遠聰。我來山月鄉，即貌知困蒙。吾師道雖否，天子方文崇。一旦因得意，誦之于六宮。
巖前春草萋萋色，巖上春風淡淡陰。數百年來無謝客，□□依舊到如今。
向來情思已陳陳，旅思無端不及春。潘子形容傷白髮，沈郎文字暗丹唇。
露臺枉惜千金費，却把銅山錫幸臣。
菱天晨氣潤，槐夏午風清。
委地露花啼曉恨，拂提煙柳弄春容。
霜女遺靈長著素，玉妃餘恨結成酸。
成都多少寺，梵學競推能。到老不破戒，滿城唯此僧。池龍聽夜講，海客施年燈。別後空相憶，塵勞正可憎。
賢哉西晉鉅平侯，刻碑立祠在荆州。州民萬家見之者，揜面汍瀾雙淚下。逮今緜歷幾百祀，峴首巍然臨漢水。碑鈋祠廢榛莽中，蕭蕭只有悲風起。內閣深沈侍從臣，赤帷皁蓋來行春。殷勤拂碑復祠貌，一朝舊迹重如新。山光葱蒨水清冽，天長地久無時別。古人今人空茫茫，惟是功名不能滅。
高上宸居隔紫煙，洞中金闕暗相連。輔光竈冷留香壤，太素淵清湧玉泉。後夜龍歸雲浪濕，未明人起月華鮮。秋光不老巖前麓，到此偷閒亦自賢。
直自牧之懷古後，適當慧遠送圖來。
荔陳貢篚清香馥，峯倚三山秘篆奇。
先生高蹈晦巖扉，沐髮晞陽遠帝暉。自是鸞皇終瑞世，莫同魚鳥便忘機。江鳬汎汎隨波遠，朔雁冥冥避弋歸。他日彤庭如應聘，夢魂休繞故山薇。
傑出叢林是趙州，老婆勘破有來由。而今四海清如鏡，行人莫與路爲讎。
生緣斷處伸馿脚，馿脚伸時佛手開。爲報五湖參學者，三關一一透將來。
心王不妄動，六國一時通。罷拈三尺劒，休弄一張弓。
得不得，傳不得，歸根得旨復何言。憶得首山曾漏泄，新婦騎馿阿家牽。
海嶺重重接紫虛，高人還肯敞仙裾。玉蟾點滴有清露，少費研朱寫道書。
勝地藏東越，嚴城聳二岑。萬燈迎日早，孤磬出雲深。雪霽茗初試，雨涵山半陰。茲焉即方廣，有路到天心。
無事之時無事身，天將沖淡養吾真。鴟鳶啄腐成滋味，豈識朝霞吐嚥人。
六月好風吹玉林，地浮鼇海越山深。愛師終日無餘事，一點塵埃不受侵。
歸老雲邊一翠岑，靜中觀動照人心。溪湖北上又東去，不似青山無古今。
山泉飛出白雲寒，來獻靈芽秉燭看。俄頃有花過數百，三甌如吸玉腴乾。
六時香火集宗雷，日上雲收紫翠開。應笑守麾公暇少，二年官滿一曾來。
符法千年人尚畏，神林三鼓酒盈杯。油囊爲取天河水，更折蟠桃海上來。
丹霞縹緲海三峯，歸去瓊臺第幾重。仙驥一聲風馭遠，月明清露滴金松。
昔賢書洞石，臺有伯陽經。碧海船多却，金霞夜不扃。爐成九轉藥，階布六符星。捷徑非君意，深游不死庭。
桃花爛熳春溪暖，紫玉簫沉月樹昏。未覺臺中光景晚，人間歸去見來孫。
詩題：寄睦州朱少卿首句：何幸鄉枌託使麾。
詩題：經大洋吳氏別業首句：漸老故人少。
詩題：新定望湖樓首句：龍盤山影倒寒流。
詩題：同孝叔游蕭灑亭首句：昔日賢侯多興詠。
詩題：題范思軒二首首句：英衮多年去竹軒。
詩題：題玉泉首句：靈源曾記古篇章。
詩題：同孝叔游玉泉首句：石磴松陰一化成。
詩題：初夏同孝叔游普光寺首句：魚跳蓮葉青錢小。
詩題：初夏同孝叔游朱氏園首句：凍醪廬橘助登臨。
詩題：留題千峯榭呈孝叔首句：君把玄英詩集披。
詩題：題新定郡齋寄孝叔二首首句：主人今向日邊歸，花意知君改外臺。
詩題：留題玉泉山堂首句：動非緣境靜非禪。
詩題：題新定紅蕖閣首句：烟捲龍綃艷格林。
今年七十七，出行須擇日。昨夜問龜哥，報道明朝吉。
春山青，春水綠，一覺南柯夢初足。携筇縱步出松門，是處桃英香馥鬰。因思昔日靈雲老，三十年來無處討。如今競愛摘楊花，紅香滿地無人掃。
法昌今日開爐，行脚僧無一個。唯有十八高人，緘口圍爐打坐。不是規矩嚴難，免見諸人話墮。直饒口似秤鎚，未免燈籠勘破。不知道絕功勳，妄自修因證果。
南山高，北山低，日出東方夜落西。白牛上樹覓不得，烏雞入水大家知。
新冬新寶壽，言是舊時言。若會西來意，波斯上舶船。
開口是，合口是，眼下無妨更著鼻。開口錯，合口錯，眼與鼻孔都拈却。佛也打，祖也打，真人面前不說假。佛也安，祖也安，衲僧肚皮似海寬。
寒原耕種罷，牽犢負薪歸。此夜一爐火，渾家身上衣。
菜園牆倒晴方築，房店籬穿雨過修。院宇漏時隨分整，兒孫大小盡風流。
有時放步東湖上，與僧遥指遠山青。
醫王不是無方義，千里蘇香象不回。
罥鶴顛崖上，沖天昧米民。
莫離蓋纏，莫求佛祖。去此二圖，以何依怙。江淹夢筆，天龍見虎。古老相傳，月不跨五。
日月遶須彌，人間分晝夜。南閻浮提人，祇被明暗色空留礙。
不從一地至一地，寂滅性中寧有位。釋迦稽首問然燈，仁者何名爲受記。
柳色黄金嫩，黎花白雪香。
閫外膺宸寄，坤維握虎兵。真純逾璞玉，方重敵長城。肯構詩名著，承家將略明。四年凝茂績，一節促歸程。水際旌旗影，風前鼓吹聲。西州懷惠愛，北闕被恩榮。護衛親嚴近，雍容侍穆清。分携暫銷黯，良會在神京。
遊宦俱爲關外人，與君五看海棠春。園林選勝聯鑣徧，風月相思命駕頻。大斾先時辭蜀道，短轅何日見京塵。子牟又起離羣恨，欲操行祛重愴神。
故國庸岷外，孤根楚苑中。使梅休妬白，仙杏已饒紅。旋恐陽城破，尋憂下蔡空。幾時夢巫峽，獨立怨春風。
武帳推恩詔十行，雍容鳴玉覲清光。四年愛日民謠浹，五月炎風驛路長。劍閣煙雲迷斾，柳營笳鼓慘離觴。浣花紙貴傳新集，留待詩名繼許昌。
丹山鬰世表，巖巖千仞巔。自非常雛輩，安得參周旋。胡爲此弱羽，越簉祥儀鮮。飛鳴過所據，飆駭俄翻然。退則安棲地，翔風娛楚天。始病孰儔侶，乃與朱鸞攀。英英日相照，老翮徒愧前。少別正傾聽，覽輝當聖年。
律上陽和雖始煦，罇前人意已生春。濠梁且欲觀魚樂，淮郡何能致鹿馴。爲訪心朋猶縱棹，況逢時雋與均茵。別車豈必辭沉醉，更有高陽倒載人。
漢相巖巖真國英，門庭曾是接諸生。陽秋談論四時具，河嶽精神一座傾。
幾年瓶鉢帝城棲，看盡塵勞息盡機。詩妙偶因餘力到，名高却與本心違。雲深路入千山去，歲晚身携一錫歸。林下應逢舊猿鶴，得無驚見紫檀衣。
一上危樓七澤分，勝遊平日此怡神。荆臺蕪沒千年地，楚望雲披四面春。
羊公千載得清吟，芳迹雖遥契昔心。更與峴山爲故事，凜然風格照來今。
石存裴令老臣心。
谿口佳山水，高人住此中。生臺下沙鳥，疎磬逐江風。倚檻千巖寂，焚香萬法空。如何憑小筆，一爲寫衰翁。
家傳勳力世能賢，四載坤維領帥權。南詔酋豪彌款附，西州士庶頼蕃宣。輸忠感慨由誠府，接下恩勤自意筌。月夕過從多命席，花時酬唱旋成編。雅歌餘暇軍容肅，陟狀升聞帝願延。馳驛遽趨三召節，執圭俄覲九重天。漢廷儀衛咸祗若，蜀郡朋僚共黯然。賜封定應留晷刻，疇庸當便進班聯。聖神倚注期蕃錫，宥密崇高待九遷。下客塵勞遇知己，願言攀附跂英躔。
天地一洲渚，北平南欹危。幽并深以厚，江浙清且奇。武林頗英秀，川匯仍山卑。應接殫天巧，類非人力爲。徑山最佳處，有巖稱玉芝。居防俗士駕，地乃賢人宜。郎公留名德，平時爲羽儀。引年歸故里，不復衣朝衣。留侯黄石心，白傅香山期。結宇名勝外，日與塵事違。泉石景物狀，盡任諸賢詩。伊予來東藩，濫持使者麾。平生愛山水，弗憚命駕之。當候秋風高，遠造巖下扉。澣濯纓上塵，散步松間綦。未能繼高躅，聊用慰所思。
往問維摩疾，來探般若心。本源雖自在，因地亦行深。灑落溪山色，蒼凉竹樹陰。宦途如磨蟻，何日重登臨。
洲圍淮口江形狹，亭上石頭月色多。
人間獨有當時月，山際猶無後世樵。
畫閣高連百雉城，涵虛應不愧標名。門前柳色兼旗色，座上琴聲雜佩聲。肯羨五湖歸范蠡，未饒三徑隠淵明。我來恰值初晴後，山影波光分外清。
朔方之兵，勁于九土。尤勁而要，粵惟定武。兵勁在馭，用則羆虎。失馭而勁，驕不可舉。曰保曰貝，閉壁連阻。武爵新守，束手就虜。皇帝曰噫，汝武曷取。有敝必革，以儒于撫。公來帥定，始以威怒。有兵悍橫，一用于斧。連營怛之，膽栗腰傴。既懼而教，如餔如乳。以刺以射，以鉦以鼓。無一不若，師師旅旅。列城自刺，靡不和附。陰沴爲梗，降此大雨。大河破洩，在河之滸。民被黜墊，田入莽污。流離蕩析，不得其所。公慼曰吁，予敢寧處。迺大招來，迺大保聚。乃營帛粟，寒衣饑茹。民歸而安，水下孰禦。强弱死生，由公復慮。曰義曰仁，震肅春煦。合和蒸天，天順以序。公境獨稔，爰麥爰黍。公俗獨樂，夫耕婦杼。人雖曰康，公亦奚豫。謂此一方，民與兵具。務劇任重，稽古其裕。人皆謂公，與古爲伍。公文化民，公武禦侮。何思古人，公不自許。遂擇奇匠，繪于堂宇。列其行事，指掌可數。前有古人，在我門戶。後有來者，依我牆堵。斯堂勿壞，有堂有故。堂之不存，來者曷睹。宏乎煥乎，千載是矩。
夷清韓頌古皆無，更得高平小楷書。舊相嘉篇題卷後，蘇家能事復何如。
休官致政老年閒，廟堂嘗享著袍冠。調和鼎鼐施霖雨，燮理陰陽佐武桓。念國不忘先世烈，歸鄉豈念舊廬寒。我輩若從親炙授，儀容如在使人看。
先生自衛客西畿，樂道安閒絕世機。再命初筵終不起，獨甘窮巷寂無依。貫穿百代嘗探古，吟咏千篇亦造微。珍重相知忽相訪，醉和風雨夜深歸。
坐擁雙旌甫浚郊，總戎曾未屬鞬橐。千金寡妙方移疾，二府交修敢憚勞。處世機牙都不競，攝生權柄急須操。他時病起君恩報，始信林泉屬我曹。
西洛古帝都，衣冠走集地。豈惟名利場，驟爲耆德會。大尹吾舊相，曠懷輕富貴。日與退老游，臺閣并省寺。予慚最衰老，亦許預其次。遂俗肖儀容，爛然彤繪事。閩嶠訪精華，鮫綃布絕藝。令復崇宴衎，聊以示慈惠。幽居近銅駝，荒敝仍湫庳。塞路移君庖，盈車載春醴。獻酬互相趣，歡處不知止。商嶺有四翁，晉林惟七子。較我集諸賢，盛衰何遠爾。茲事實可矜，傳之足千祀。
高閣岧嶤對遠山，雨餘愁望不成歡。擬將歛黛强消遣，却是幽思苦未闌。
氣候隨時應，初寒雪已盈。乾坤一色白，山水萬重清。是處人煙合，無窮鳥雀驚。忻然不成下，連把玉罍傾。
密雪終宵下，晨登百尺端。瑞光翻怯日，和氣不成寒。天末無織翳，雲頭未少乾。四郊聞擊壤，農望已多歡。
人生七十古來稀，今日愚年已及期。從此光陰猶不測，只應天道始相知。
親賓何用舉椒觴，已覺閑中歲月長。不學香山醉歌舞，只將吟嘯敵流光。
先聖明明許縱心，山川風月恣遊尋。此中若更論規矩，籍外閑人不易禁。
今年始是乞骸年，我向年前已掛冠。都爲君王憐久疾，肯教先去養衰殘。
出入高車耀縉紳，從來天幸喜逢辰。道孤常恐難逃悔，性拙徒能不失真。風雨坐生无妄疾，林泉歸作自由身。歲寒未必輸松柏，已見人間七十春。
賦分蕭條只自如，生平常向官情踈。亡功每歎孤明主，得謝何妨作老夫。官品尚叨三事貴，世緣應信一毫無。病來髀肉消幾盡，尤覺陰陽繫慘舒。
黎民於變是堯時，便字堯夫德可知。更覽新詩名擊壤，生生全道略無遺。
顧我年齡雖第一，在公勳德自無雙。不推行業終難敵，富貴康寧亦可降。
執相誠非，破相亦妄。不執不破，是名實相。
滁州太守文章公，謫官來此稱醉翁。醉翁醉道不醉酒，陶然豈有遷客容。公年四十號翁早，有德亦與耆年同。意古直出茫昧始，氣豪一吐閶闔風。
偏州地狹民事簡，醉翁自放山水中。琅琊倚天色蒼翠，遜泉落石聲玲瓏。
渤澥宣和旅翮飛，不堪朱邸負前期。東城曉騎思行樂，南浦春波怨別離。對竹豈能忘舊主，折麻方喜遇深知。冕旒正注方臣重，應許州人借一朞。
平地烟霄此半分，繡楣丹檻照清汾。風簾暮捲秋空碧，剩見西山數嶺雲。
遺德被生民。
昔年曾作瀟湘客，憔悴東秦歸不得。西軒忽見好溪山，如何却有楚鄉憶。讀書誤人四十年，有時醉把闌干拍。
古云伏日當早歸，况今著令許休暇。
金門人訪竹林人，云向蓬萊駐畫輪。百越江山初作主，五湖圖史未生塵。勸耕定带齋船雨，卷白應留燕榭春。論道頻年有虛席，摶風一擊好收身。
姑蘇右浙會，園榭森相望。之子脫名鎖，自主無何鄉。虛堂布遺經，周孔之文章。靜齋播風雅，絃音日洋洋。吮毫濯曲溪，泚墨散芳塘。抱琴獨登臺，望山閒涉岡。釣渚閱游泳，竹路排青蒼。亭幽小勺迥，紅白相低昂。予此謝病歸，旅吳歲月長。常聞君園勝，欲往兩足僵。開緘味題咏，恍若披圖詳。吾聞玉川子，破屋洛之陽。東野廢官守，止坐叢瀨傍。豈如吾子樂，遊息藹有方。朝廷日清明，百官良弛張。子既難其進，論撰亦有光。退之謂子厚，窮久道益强。文辭燁垂後，將相未可當。窮愁乃著書，心志能渾剛。倘來奚足卹，令名期自將。
疊嶂最驚目，排青隠星絡。雙溪頗醒心，激素出林薄。
嘗聞陶隠居，經行到茲地。君王屢飛詔，高尚心愈厲。一幅畫雙牛，誰人知此意。
去夏曾同潭上遊，蔭松坐石濯清流。論文聲雜飛泉響，話道心齊邃谷幽。盛暑忽思尋舊好，煩襟頓覺似新秋。也知關决多餘暇，能更重爲勝賞不。
松桂擢危岑，烟雲晝亦陰。洞門雖不鎖，誰測洞中深。
漢江千里清溶溶，惟此南夏奠其中。因山爲城峙險固，一國形勝何高雄。嶷然巨首名曰峴，回壓面勢尊且崇。東扼迅流疑引翼，西峙羣阜如盤龍。嶔巇峻拔不可擬，絕岸萬丈凌長空。下闞澄潭迥無際，旁睨比屋幾可封。天意造物豈虛設，控蠻鎮楚舒隆隆。自昔登憩且非一，此山振動惟羊公。有志平吳運祕略，竭心衛晉推元功。綏懷遠邇人所服，開墾田疇時以豐。慨然置酒適清曠，中郎幕府賢而通。語公令望高四海，當與斯山永無窮。自是綿綿歲歷久，閱碑墮淚存遺蹤。亭祠浸壞詎可究，山歸民籍木以童。前知興衰故有日，覽者歎息追無從。龍圖王公守茲土，修舉廢墜詰初終。感物思人但長息，剡章疾置聞四聰。聖宸動色可其請，茲山復興氣象融。耽耽大厦揭亭宇，肅肅真像嚴祠宮。遂使靈光享血食，禁樵復祀資恪恭。大抵有功及民物，盛德期興天地充。今之視古皆一致，休哉千載懷清風。
洞庭湖裏固深根。
佳嶺花光紛似雪，荔江波色綠於苔。
百尺寒崖一徑分，攀蘿步步陟青雲。江山好景吟新句，猿鶴歡聲識舊羣。壁爲題詩塵不染，池因供硯水猶薰。旁人莫訝登科久，二十年前此論文。
山色列屏分左右，水聲鳴玉遶西東。
政在寬民戢吏奸，忍爲苛嬈恣貪殘。東鄰老幼足和氣，西邑生靈皆病顔。萬乘至聰聞不及，兩司端坐匹如閒。行人過此還知否，地獄天堂咫尺間。
皇唐舊相元才子，曾作蕃宣式燕遨。郛郭上當星紀分，軒甍全壓閬風高。賓僚會集簪裾盛，衙隊周環鼓吹豪。不出公庭得仙館，豈同徐福絕雲濤。
緇客幽棲常苦吟，水邊松下靜愔愔。有時一室焚香坐，不以詩情廢道心。
君王取天下，有人將甲兵。君王得天下，有人相昇平。我欲介其間，區區安取成。莫若歸養高，高卧嵓之扃。直使萬乘意，慕仰非鴻冥。身雖隠漁釣，心豈忘朝廷。常慮天下定，君王志驕盈。羣臣習見聞，力諫不爾聽。不有不臣者，不足回其清。商山四老人，用是定西京。潛希絕世躅，萬一助皇明。年當建武日，上下咸清寧。所懷憶不陳，終焉爲客星。如何逸民傳，乃有狂奴名。
高天之有文，星辰豔窮碧。厚地之有文，草木秀野色。草木既無辭，星辰亦難測。豈侔人之文，五經爲藝極。五經主者何，豈非至聖力。三才久虛位，待我先師宅。秘亦窮經者，自謂入閫閾。天地無逃數，世人猶自惑。代移文不移，宜在弟子職。薰香達誠悃，滴酒瀝胸臆。瞿然見威容，長林聳墳側。
嶺陽山水奇，第一稱湟州。
大滌洞沉沉，天柱峯嶪嶪。人世悲落花，觀松無易葉。朝夕樵風生，雲鶴閒情愜。何當採玉芝，真蹤從此躡。
鳴琴賢宰有三長，吟得新詞敵夜光。好是斷章無以和，神仙官職水雲鄉。
桃溪一何清，想像武陵水。所愛春風時，灼灼花數里。漁艇日來去，無人識歸止。安知歷幽源，不遇神仙子。
金園敞山阿，翛然隔城市。晨夕鐘梵音，颯沓五雲際。空山無盡香，大乘有真諦。簿領得餘閑，徙倚青蓮地。
閩粵饒異山，峨峨此稱奇。青崖蔚高林，朝日常蔽虧。上士訪幽趣，結愛忘返期。所以葵藿心，江淹寄遐思。
水德潤於物，此湖無謂卑。溪壑有通源，風濤無險期。澤廣均田澮，功高濟旱時。好看雷雨會，騰踏起蛟螭。
高高莫公堂，孕秀龍淵西。造化秘奇勝，路斷無輪蹄。金霞烘石門，古木蟠雙溪。中流峙鼇首，勢若吞雲霓。下招巢由隠，上揖松喬棲。往往春風時，桃花滿深蹊。漁郎信波去，仙源歸槳迷。誰結物外賞，嚴冬此攀躋。旋磨苔蘚壁，更作磊落題。萬世萬斯年，巖巖穹壤齊。
玉皇詔我自旴城，下車期年微政聲。唯得奇童穎川子，年始七歲業老成。手揮椽筆書大字，口誦五經富强記。君非祖德積餘慶，來裔安能具神智。一見降羨增嗟呼，寄言昭武元正夫。長歌大軸貽褒贊，比擬劉晏李泌徒。近來詩思復清峻，辭贍格老實奇俊。居嘗親試一一精，奏達帝聰彰聖運。英廟激賞人中祥，俞旨頒降政事堂。臨軒未暇召入對，龍駕俄聞升上蒼。舉世才命各有待，俊氣尚幼佳名在。
參遍曹溪衆所欽，玄堂虛寂砌蟲吟。定回瞑目誰相顧，好鳥啣花下翠林。
勝絕千巖地，清涵一水濱。石泉寒繞澗，山木翠和春。秀入壺中望，幽凝物外身。賢侯足真賞，王謝有芳塵。
湖光如鑑月如珪，月下湖中兩槳飛。鶴氅四垂冰骨爽，夜深疑自廣寒歸。
密樹芳穠碧草齊，春華微度綠陰低。谿連嵊水興何盡，路接仙源人自迷。落絮有情風上下，好花無語日東西。故園桃李經年別，一望歸心遶翠蹊。
越絕煙光隠翠微，蘭亭春色送行衣。風清漢相鳴樵徑，臺古任公落釣磯。繡被歌殘人竟遠，桃花源靜客忘歸。憑君莫上秦山望，千古驪宮對夕暉。
碧樹陰穠曲沼濱，賞心何處樂遊頻。東吳景物蘭亭晚，西洛煙光梓澤春。香散落梅忘怨笛，綠鋪幽草妒芳茵。風雲流散苦無定，且學陽池倒載身。
何處驪駒雜楚歌，楚人歸思託雲蘿。河陽望竟妾心遠，金谷別來郎恨多。往事一春空物態，閒情千里舊風波。歸時莫聽隴頭水，腸斷不禁年少何。
綠郊凝望久徘徊，落日川原映古臺。江上晚風三弄笛，隴頭春信一枝梅。東西陌外煙光度，紫翠峯前霽色開。不是羅敷莫迴首，城南五馬使君來。
漠漠橫塘一水通，霏霏輕藹夕陽中。吳娘晚唱穿菱葉，楚客春心託蕙叢。煙外蒹葭閒倚路，波間舴艋半凌風。江南景好游人去，二月大堤花艷紅。
尉佗尺檄黄關閉，天欲亡秦盛漢家。一目將軍通戰棹，何曾五嶺限中華。
退之皆負□□志，作邑當年來此中。謾道陽山是窮處，先生於道未嘗窮。
昔年曾見鯉趨庭，締構開基敞燕楹。教子義方居可法，褒賢恩詔榜爲名。人知一玉能成器，家鄙千金任滿籝。從此里閭爲盛事，握蘭華省有才英。
西漢欺盧橘，東陽愛野棠。許昌奇此遇，子美欠先揚。杜宇三春艷，蠶叢一國香。燕脂點亂雨，猩色麗斜陽。富艷東君節，暄妍白帝方。錦樓祈水色，玉壘換山光。風格林檎細，腰支郁李長。天生笑容質，時樣舞衣裳。少吐深深染，全開淡淡妝。煙媒護綠蔕，風陣損朱房。旋失因臨水，閒飄弗過牆。佩亡愁殺甫，簪脫即連姜。蝶舞菱花照，鶑啼罨畫堂。僊如弄玉少，墜似綠珠常。不見還成悔，相思幾欲狂。春深濯錦水，日晚浣紗坊。卧對移簾押，吟看近筆牀。池清滿園倒，鳥起一枝昂。紫燕銜泥急，黄蜂趁蜜忙。化工真用意，銷得與携觴。
草不驚皇轍，山能護帝輿。
願前明主席，一問洛陽人。
行人問宮殿，耕者得珠璣。
遥觀一郡色，盡得二江聲。
面勢俯巖隈，雕軒映水開。雲從棟間出，人自鑑中來。櫂楫歌聲度，漸裳禊事迴。東山如未起，好住小蓬萊。
翠屏千疊水潺潺，一簇青鴛杳靄間。惜是晚年逢此境，悔將前眼看他山。瀑飛蘿磴終難畫，龍蟄巖雲秪蹔閑。薄宦勞人無計住，可嗟歸去又塵寰。
英英洞口雲，觸石纔一縷。須臾徧空山，霈然作靈雨。萬物一以澤，孤蹤無處所。我心良所珍，作詩以自矩。
兩山嶔處一泉飛，飛到亭前聚作池。砌下蛟龍盤未起，席間環佩響無時。
翩飜翠羽青霞色，偃亞芳叢碧玉姿。却羨老僧饒歲臘，不知天上有炎曦。
竹閣寒相倚，雲窗晚共開。閒身方外去，幽意靜中來。聲響風隨籜，陰移石上苔。遲留更清夜，待月露盈杯。
漢興文藝推儒首，諫議才能□□師。更向謝巖鎸麗句，清風千古照江湄。
尊酒貪迎月，人生醉後佳。夜來窗不掩，吹落一瓶花。
便齋素迫隘，爲敞一軒清。畏暑不能到，好風常自生。簷牙透山色，砌脚逗泉聲。事集民安堵，琴棋此適情。
時豐公事少，筆硯任橫斜。環郭江山秀，人情等物華。
有象階前景，無聲膝上琴。何勞今鄭衛，視聽不關心。
窮谷寓形久，慚無問俗方。文章古刺史，今昔竊餘光。
穢草誅還密，浮萍去又生。輒污如鑑浄，有客若爲情。
秀泉開舊甃，初試仰山茶。寂寂有餘意，池蓮三五花。
園涉日成趣，窮詩嬾綴裝。梁間冰雪句，屈指歲華長。
洗竹遥山出，流泉到曲池。可憐波萬頃，黽勉對淪漪。
道院今猶古，閒中事可書。鷺鷗馴不去，誰可得親疎。
登堂方再月，已許慶豐年。偶繼前賢跡，承流頗裕然。
鴻鵠遠矰弋，魚鳥脫池籠。始覺一無物，方知萬事空。
東有徵君真逸居，有臺可釣傍漁磯。志高不在魚吞餌，回笑滎陽血染衣。
高花古柳傍城闉，游目江城次第新。百感中來倚惆悵，滿城煙雨滿城春。
遊絲百尺飛到地，野蝶尋春有狂意。一番輕雨洗梨花，啼出玉真無限淚。老夫不入少年場，直向南軒亭午睡。覺來歷省夢中事，却憶邯鄲枕中記。
寒日一觀眺，四天雲色稀。水風迎棹起，沙鶩背人飛。玉縷鱸新膾，金膏蟹正肥。斜陽促歸旆，那得戀漁磯。
亭勢孤高映小池，盤盤一道出林霏。平誅巖腹草茅盡，直望海門煙火微。樹石滿前供勝賞，溪山無處隠清暉。宣城麗句人爭誦，珍重陽春和者稀。
二月池邊景色好，天與人意相怡融。鵝毛絮輕颺晴日，鴨頭波暖摇青空。幽鳥間關變新哢，高花亂旋飛斜紅。樽前忽爾感時節，酌酒醉倒酬東風。
雨過黄梅夏將半，園亭清灑如山家。白鳥窺魚立閒暇，紅蜓弄水飛交加。垣衣重重長舊暈，萱草節節含新花。薤葉簟凉一就枕，起來日抱西山斜。
吾愛高秋亭上望，水風凉澹愜幽情。山形左右互拱揖，海氣旦暮多陰晴。西疇農歌罷亞熟，北埭漁唱滄浪清。人生得酒且自適，何必身後立空名。
路出煙村俗駕少，江天落莫憎寒威。依依壺嶠草樹變，藹藹海門煙火微。日脚下時一雁度，風頭起處雙鴉歸。却擁殘爐撥灰坐，冷煖世途空險巇。
三篙摇漾綵帆輕，勝賞寧辭遠郡城。水滿人如天上坐，波澄舟在鏡中行。都無暑氣侵衣袖，時有荷香入酒觥。野老岸前爭擁看，知公威霽不喧驚。
亭宇無塵落葉天，西風一榻稱高眠。夜深更愛松間月，破碎清光落枕前。
街頭如晝火山紅，酒面生鱗錦障風。佳客醉醒春色裏，新妝歌舞月明中。
薄薄春衫新縷金，樽前風細怯輕陰。酒香隠約生紅粉，正與桃花共淺深。
燈外風摇沽酒斾，月中人數買花錢。少年心緒如飛絮，爭逐遺香拾墜鈿。
壺公簪紱數如沙，三世青雲在一家。
南還昔別已匆匆，目斷雲飛思欲窮。江水波涵天上下，海門潮湧浙西東。沉烟白鳥晴沙際，飄带青山夕照中。治世安民遺澤在，萬年史筆紀高風。
嘗水茫茫悵別情，悲風吹樹作離聲。酒傾銀斝臨江卧，潮落沙汀带月明。千里綠烟芳草合，一天紅雨落花輕。老懷對景成三嘆，不覺澘然淚兩傾。
官路馳驅鬢且蒼，忽承恩詔許還鄉。尋幽好結香山社，乘興閒登綠野堂。未採佳苗供藥竈，謾收新句入詩囊。人生碩德如公少，佇看芝蘭更晚香。
幾年爲國寸心丹，今喜承恩衣錦還。張翰蓴鱸偏入興，陶潛松菊意休閒。坐邀夜月惟斟酒，笑引春風且看山。最好溪山多翠竹，與君日日報平安。
送友長江上，長江水正平。岸花縈別恨，風柳藴離情。子去添惆悵，人稱最老成。家鄉歸到日，童僕擁歡迎。
皇祖神武，疇敢戲豫。元年四月，筠叛於潞。皇祖躍馬，至潞城下。筠窘赴火，焦頭爛骻。
皇祖龍驤，疇敢猖狂。元年九月，進叛於揚。皇祖長驅，至揚城隅。進窘登樓，并焚其孥。
皇祖曰嘻，物情難籌。予代有周，天時人謀。罔有不同，予德其休。
予亦即祚，涵濡養撫。罔有失所，予德其裕。
筠胡予違，進胡不隨。予匪汝誅，汝自取之。
既翦二盜，聖武烜耀。荆潭蜀吳，如拔腐草。
不疾而速，不怒而威。惟聖惟神，其幾其微。
二國之君，各保爾土。虎憑於山，莫予敢取。蛟憑於淵，莫予敢侮。萬其年兮，關鐍以固。
聖機神謀，天祕地藏，風行雷動。旦秣我馬，夕取其疆。二君不知，晏眠于床。
具篙與舟，同朝天子。一發五豝，二君皆至。皇祖聖神，鴻光丕懿。
湯湯其江，區區爾孟。一夫當關，不知天命。蟻固于穴，蛙負于井。咫尺之地，爲可以騁。
彼以險守，我以德懷。王師東來，函谷自開。蜀虜授首，呼號哀哀。蜀人鼓舞，與我偕來。
昔時蜀道，絕人來往。今蜀既平，王道蕩蕩。尉候一置，朝貢相望。巍巍皇祖，德聲遠暢。
莫醜匪虺，莫悍匪兕。有鋹在南，毒螫不已。沸湯熱火，暴我赤子。
皇祖曰嘻，天生蒸民。立之君長，以養以仁。乃予不恤，匪鋹之嚚。
乃謀于渭，乃將于美。王師鷹揚，涉江萬里。闢其城門，鋹號請死。
皇祖有德，乾覆坤容。予在弔民，不殺以封。皇祖慈仁，感于昆蟲。
金陵峨峨，長江萬里。誰爲巢穴，養此蛇豕。天豈作限，而險而恃。不順不臣，敢亢天子。
帝赫斯怒，王師徐驅。蕞爾螻蟻，豈勝誅鉏。哀哀窮俘，爰叫以呼。歸于京師，燀哉聖謨。
聖文安安，聖武桓桓。朝貢萬里，正朔百蠻。無吳之險，無蜀之艱。無潭之嚚，無荆之頑。咸予賓順，悅色和顔。
彼俶在杭，有地千里。皮毀毛落，孤睽莫恃。懾服聲教，慕爲臣使。携彼人民，挈其土地。于橐于囊，歸于天子。
天子神聖，罔不懷柔。既懷而封，恩涵澤流。逆予有刑，視彼揚州。順予有封，視此錢侯。赫赫宋德，何有窮休。
六合雷聲，中國有君。塗其耳目，不使聽聞。隔在荒外，嗟爾并人。
匪民之嚚，爲賊俘虜。往弔其民，王澤時雨。往伐其罪，王師虎旅。
昔時錢俶，有國於吳。今俶歸我，爲吾前驅。并人望風，請爲臣奴。
舊是匈奴，爲并左臂。今附有德，不與賊子。并人失恃，求就戮死。
撫我則懷，并人肯來。降旗出城，并門夜開。并土既平，吾王休哉。
往在藝祖，未遑拓㝢。遺我聖宗，啟此北土。敢告太廟，惟皇孝武。
聖武惟揚，鷹師虎旅。至于澶淵，執彼醜虜。醜虜之來，蜂蠆敢怒。我師如林，不怒以懼。既俘其帥，請示死所。
聖仁如天，惡殺好生。于以耀德，匪來觀兵。亟命止戈，無茲黷刑。不勦其類，戴我以兄。屈膝請和，畏我威靈。
棄甲以歸，處彼北隩。千斯年兮，永以爲好。邊人其安，養幼送老。民有肥田，馬有茂草。威德遠兮，思我聖考。
明肅惟母，實勤養撫。有臣有虎，有離有附。請王祿産，請廟考祖。古人有作，規呂矩武。
政在房帷，小人乘時。十年于茲，惟幾惟微。聖人如天，不識不知。龍晦其威，神藏其爲。
明道四月，睿德明發。帝褰簾箔，出臨軒榻。摠擥萬機，指揮六合。
聖人之興，雷動乾行。進退大臣，顔色和平。誅逐羣豎，左右不驚。
不怒而威，不疾而速。百蠻偷息，百官重足。土無二主，惟辟作福。
圖任哲艾，拔崇賢能。旌賁忠臣，死生光榮。洗刷敝風，宮闕清明。
惟帝之道，與時語默。靜則坤闔，動則乾闢。
十年深宮，不有其權。今日南面，退姦進賢。
宋承大紀，八十年矣。明道之政，獨爲粹美。
唐三百年，時惟開元。猗歟明道，開元同言。
明道之政，可以歌舞。小臣作頌，實慙吉甫。
於維慶曆，三年三月。皇帝龍興，徐出闈闥。晨坐太極，晝開閶闔。躬攬英賢，手鋤姦枿。大聲渢渢，震摇六合。如乾之動，如雷之發。昆蟲蹢躅，妖怪藏滅。同明道初，天地嘉吉。初聞皇帝，慼然言曰。予父予祖，付予大業。予恐失墜，實頼輔弼。汝得象殊，重慎徽密。君相予久，予嘉君伐。君仍相予，笙鏞斯協。昌朝儒者，學問該洽。與予論政，傅以經術。汝貳二相，庶績咸秩。惟汝仲淹，汝誠予察。太后乘勢，湯沸火熱。汝時小臣，危言嶪嶪。爲予司諫，正予門闑。爲予京兆，堲予讒說。賊叛于夏，爲予式遏。六月酷日，大冬積雪。汝暑汝寒，同於士卒。予聞辛酸，汝不告乏。予晚得弼，予心弼悅。弼每見予，無有私謁。以道輔予，弼言深切。予不堯舜，弼自笞罰。諫官一年，奏疏滿篋。侍從周歲，忠力盡竭。契丹亡義，檮杌饕餮。敢侮大國，其辭慢悖。弼將予命，不畏不懾。卒復舊好，民得食褐。沙磧萬里，死生一節。視弼之膚，霜剝風裂。觀弼之心，鍊金鍛鐵。寵名大官，以酬勞渴。弼辭不受，其志莫奪。惟仲淹弼，一夔一契。天實賚予，予其敢忽。並來弼予，民無瘥札。曰衍汝來，汝予黄髮。事予二紀，毛禿齒豁。心如一兮，率履弗越。遂長樞府，兵政毋蹶。予早識琦，琦有奇骨。其器魁櫑，豈視扂楔。其人渾樸，不施剞劂。可屬大事，敦厚如勃。琦汝副衍，知人予哲。惟脩惟靖，立朝巘巘。言論磥砢，忠誠特達。祿微身賤，其志不怯。嘗詆大臣，亟遭貶黜。萬里歸來，剛氣不折。屢進直言，以補予闕。素相之後，含忠履潔。昔爲御史，幾叩予榻。至今諫疏，在予箱匣。襄雖小臣，名聞予徹。亦嘗獻言，箴予之失。剛守粹慤，與脩儔匹。並爲諫官，正色在列。予過汝言，無鉗汝舌。皇帝明聖，忠邪辨別。舉擢俊良，掃除妖魃。衆賢之進，如茅斯拔。大奸之去，如距斯脫。上倚輔弼，司予調燮。下頼諫諍，維予紀法。左右正人，無有邪孽。予望太平，日不逾浹。皇帝嗣位，二十二年。神武不殺，其默如淵。聖人不測，其動如天。賞罰在予，不失其權。恭己南面，退姦進賢。知賢不易，非明不得。去邪惟難，惟斷乃克。明則不貳，斷則不惑。既明且斷，惟皇之德。羣下踧踖，重足屏息。交相告語，曰惟正直。毋作側僻，皇帝汝殛。諸侯危慄，墜玉失舄。交相告語，皇帝神明。四時朝覲，謹脩臣職。四夷走馬，墜鐙遺策。交相告語，皇帝神武。解兵脩貢，永爲屬國。皇帝一舉，羣臣懾焉。諸侯畏焉，四夷服焉。臣願陛下，壽萬千年。
隋帝荒宴遊，厚地刳爲溝。萬舸東南行，四海困橫流。義旗舉晉陽，錦帆入揚州。揚州竟不返，京邑爲墟丘。吁哉汴渠水，至今病不瘳。世言汴水利，我爲汴水憂。利害吾豈知，吾試言其由。汴水濬且長，汴流湍且遒。千里泄地氣，萬世勞人謀。舳艣相屬進，餽運曾無休。一人奉口腹，百姓竭膏油。民力輸公家，斗粟不敢收。州侯共王都，尺租不敢留。太倉粟峨峨，冗兵食無羞。上林錢朽貫，樂官求徘優。吾欲塞汴水，吾欲壞官舟。請君簡賜予，請君節財求。王畿方千里，邦國用足周。盡省轉運使，重封富民侯。天下無移粟，一州食一州。
去年經春頻肆赦，拜赦人忙走如馬。五月不雨麥苗死，赦頻不能活窮寡。今年經春無赦書，十日一雨及時下。五月麥熟人民飽，一麥勝如四度赦。吾願吾君與吾相，調和陰陽活元化。陰陽無病元氣和，風雨調順苗多稼。使麥長熟人不饑，敢告吾君不須赦。
關中有山生虎狼，虎狼性虣不可當。去歲食人十有一，無辜被此惡物傷。守臣具事奏聖帝，聖帝讀之惻上意。乃詔天下捕虎狼，意欲斯民無枉死。吾君仁覆如天地，只知虎狼有牙齒。害人不獨在虎狼，臣請勿捕捕貪吏。
鳳凰饑憶玉山禾，鼓翅飛下玉山阿。玉山之禾粒未熟，饑不得食心如何。麒麟渴憶崑山流，軒軒直出崑山幽。崑山之流流未長，渴不得飲予心愁。
中心橫大江，兩面疊青嶂。江山相夾閒，何人事吟放。半鐏岸幘坐，永日開舲望。孤棹已夷猶，數峯更清尚。危影倒波底，凝嵐浮水上。鳴鷺答猿啼，樵歌應漁唱。併生泉石心，堪媿庸俗狀。
江心清照人，江面平如掌。有客去逍遥，扁舟浮蕩漾。遠與城市絕，深將泉石向。水鳥忽東西，溪雲時下上。軒冕誰富貴，琴鐏自閑放。酒色照淥波，吟聲入秋浪。五湖何范蠡，磻磎無呂望。吾家徂徠下，汶水有清響。常時夜雨急，隨雨來枕上。魂魄寒無寐，山居得真尚。一爲塵纓縛，不得閑時餉。兩耳聒欲聾，喧囂千萬狀。雨夜自潺湲，宦途空悲愴。劍南四千里，地遐接蠻瘴。乍聽江水聲，聊使心靈暢。
曼卿豪於詩，社壇高數層。永叔豪於辭，舉世絕儔朋。師雄歌亦豪，三人宜同稱。曼卿苦汩沒，老死殿中丞。身雖埋黄泉，詩名長如冰。永叔亦連蹇，病鸞方騫騰。四海讓獨步，三館最後登。師雄二十二，筆距獰如鷹。才格自天來，辭華非學能。迴顧李賀輩，粗俗良可憎。玉川月蝕詩，猶欲相憑陵。曼卿苟不死，其才堪股肱。永叔器甚閎，用之王道興。師雄子勉旃，勿便生驕矜。
我來南山興感悲，萬物紜紜宰者誰。衆材叢卑無奇姿，直轅曲輪皆所宜。大木磊磊節幹奇，撐巖拄谷無處施。我願天子脩明堂，坐朝諸侯會四夷。柱要十圍棟百尺，日責匠石搜訪之。千人用斧萬人拽，大根斫斷山崩欹。五州追牛十縣丁，載送上都天子怡。輪般駭汗工倕走，有目未省曾觀窺。黄帝合宮堯衢室，周制九筵虞總期。聽政朝夕有攸處，闔門左右咸以時。天子拱手四輔立，坐致四海爲雍熙。不用直棄用即大，短轅曲輪爾胡爲。
崑崙山最大，峨峨橫絕域。黄河地下來，洶洶不可測。河伯一發怒，擘開崑崙石。水出東北陬，浩渺無涯極。平地水行疾，九州如咫尺。湯湯勢滔天，黎元多沈溺。上貽堯心憂，四岳舉鯀塞。鯀用汩彝倫，九載無成績。堯怒不能治，遂行羽山殛。有子其曰禹，命使嗣父職。洛中得龜書，九疇文甲坼。禹乃乘四載，周游視水迹。百川各復道，九河皆開闢。禹功既已成，水患方茲息。竊思大禹意，河九爲遠策。況云殺其溢，聞之孔安國。三代逾千年，所以無災厄。戰國爭土疆，諸侯用詐力。遷徙無常歲，湮淪不可識。隄障遏水勢，溝渠絕地脈。禹道不復究，河流有壅隔。頻爲中國患，不國不安席。從官徒負薪，河伯弗受璧。斫盡淇園竹，安救瓠子役。民力殫將竭，國材耗亦劇。四方競上疏，羣臣爭籌畫。田蚡方爲相，書來多持扼。豈顧天下利，惟以私田惜。賈讓不爲用，延年亦見斥。如何聖人功，千載復不得。皇宋運熙泰，四聖崇道德。百蠻皆臣順，萬物遂生殖。七八十年閒，人不聞金革。惟茲澶滑郡，河决亦云亟。常記天禧中，山東與河北。藁秸賦不充，遂及兩京側。騷然半海內，人心愁慘戚。河平未云幾，隄防有穴隙。流入魏博閒，高原爲大澤。良田百萬頃，盡充魚鼈食。救之成勞費，不救悲隠惻。吾君爲深慮，不食到日昃。我忝竊寸祿，素餐堪自責。不負一畚土，私輒逃丁籍。又無一言長，萬分有裨益。與世同浮沈，隨羣甘默默。亦或中夜思，斯民苦瘦瘠。四年困蝗旱，五穀餌蝥蠈。年來風雨時，纔得一秋麥。手足猶瘡痍，饑膚未豐碩。若待四體肥，斯民無愁色。不然尋九河，故道皆歷歷。一勞而永逸，此成功無歝。或可勿復治，順其性所適。徙民就寬肥，注水灌戎狄。試聽芻蕘言，三者君自擇。
九龍行雨歲在子，皇天之命實勤止。泓湫水暖嗜慾飽，七龍嬉戲兩龍睡。卷藏密雲空自膏，畜聚甘雨不肯施。旱魃妖狂作民虐，風伯暴怒興日熾。訴號仰天天不聞，九州之禾皆乾瘁。嗟呼龍職職行雨，失職不雨民胡恃。驅虞義獸心實仁，不忍斯民不食死。向龍慢駡數龍罪，龍不能答滿面恥。偷向上帝讒騶虞，騶虞得罪龍竊喜。欲知龍與騶虞分，仁與不仁而已矣。
祿山熾亂，火焚崑崗。炎炎二京，鞠爲戰場。百官奔走，萬乘蒼黄。孰城能守，孰地不亡。瞻彼濉水，其流湯湯。有城有民，在濉之陽。遠位巡上，巡智我彊。以城授巡，巡亦克當。賊從西來，殺氣堂堂。旌旗如林，對城而行。巡遠登城，辭毅色康。城中之人，踴躍倍常。賊知城堅，坐甲裹糧。城中食盡，殺愛以嘗。士無二志，持病扶瘡。寧守城死，城不可降。霽雲勇烈，跳城軼出。走泗投賀，求兵救乏。賀飲霽雲，牢醴羅列。霽雲避席，謂衆云曰。濉陽之人，不食一月。義不獨飽，食下輒咽。以刀斷指，左右流泣。彼何人兮，忌忠嫉節。心不感兮，賊功害伐。不出一兵，坐觀斧鉞。霽雲心折，寸寸如鐵。霽雲據鞍，怒髮衝冠。一矢以志，復來不完。路人傍觀，涕流汍瀾。遠近聞者，爲之辛酸。力盡且窮，城孤無援。至死不屈，萬戈來攢。精誠內發，顔色自安。身輕鴻毛，名重泰山。吾執唐刑，罔容於姦。未誅祿山，先誅賀蘭。
李唐元和閒，文人如蠭起。李翱與李觀，言雄破奸宄。孟郊及張籍，詩苦動天地。持正不退讓，子厚稱絕偉。元白雖小道，急名愈弗已。卒能霸斯文，昌黎韓夫子。吾宋興國來，文人如櫛比。黄州才專勝，漢公氣全粹。晦之號絕羣，平地走虎兕。謂之雖駮雜，亦文中騏驥。白稹洎盧震，江沱自爲水。朱嚴兼孫僅，培塿對嶽峙。卒能霸斯文，河東柳開氏。嗟吁河東沒，斯文乃屯否。汨汨三十年，淫哇滿人耳。粵從景祐後，大儒復倡始。文人如麻立，樅樅攢戰騎。徂徠山磊砢，生民實頑鄙。容貌不動人，心膽無有比。不度蹄涔微，直欲觸鯨鯉。有慕韓愈節，有肩柳開志。今讀禹功文，予戟寒相倚。實光千里高，飛出破屋裏。龍音萬丈長，拔出重淵底。雷霆皆藏身，日星或失次。我慙年老大，才力漸衰矣。禹功氣奔壯，今方二十二。前去吾之年，猶有十四歲。今讀禹功文，魂魄已驚悸。更加十四年，世應絕儔類。卒能霸斯文，吾恐不在己。禹功幸勉旃，當仁勿讓爾。
吾嘗觀天下，西北險固形。四夷皆臣順，二鄙獨不庭。吾君仁泰厚，曠歲稽天刑。孽芽遂滋大，虵豕極羶腥。漸聞頗驕蹇，牧馬附郊坰。吾恐患已深，爲之居靡寧。堂上守章句，將軍弄娉婷。不知思此否，使人堪涕零。
世無伯樂不識馬，眼看騏驥如駑駘。先生今年四十四，才似皋夔胡爲哉。泰山山下水照石，溪聲濊濊白雲堆。我居其間構茅屋，先生先生歸去來。
噫吁嘻！屈原放，賈誼投。晦之流，子望囚。古人今人皆不免，才能累身才反仇。吾友仲淵少學古，胸中疎落羅孔周。點毫磨墨作文字，壯哉筆力追羣牛。三十青衫得一尉，尺澤寸波蟄長虬。清廉愛民復材武，一日得罪繫滁州。噫吁嘻！屈原忠臣楚之望，賈誼少年才無儔。晦之子望俱命世，麒麟頭角爭崔崷。時不與兮將柰何，仲淵仲淵勿涕流。
李生長七尺，栖栖長自弔。一飲酒一石，常懷酒甕小。一食牛一腔，平生未曾飽。負劍出門去，滿眼荒榛道。行行何所適，淚下沾襟袍。李生且收涕，不足苦悲悼。非無咸池音，夔曠世所少。不識伯樂氏，飛黄徧牛皁。我聞張侯者，其人非草草。六經探精微，九流得指要。荀況或言兵，杜牧曾深考。縱橫文武術，難以尋常較。磊磊公侯器，可以鎮浮躁。子將丈二矛，試向伊前掉。見子伊心喜，扶子出泥淖。王濟牛心炙，李生應得咬。
鳳凰飛來衆鳥隨，神龍遊處羣魚嬉。先生道德如韓孟，四方學者爭奔馳。濟北張泂壯且勇，楚丘李縕少而奇。二子磊落頗驚俗，泰山石介更過之。三人堂堂負英氣，胸中拳攣蟠蛟螭。道可服兮身可屈，北面受業尊爲師。先生晨起坐堂上，口諷大易春秋辭。洪音琅琅響齒牙，鼓簧孔子與宓羲。先生居前三子後，恂恂如在汾河湄。續作六經豈必讓，焉無房杜廊廟資。吁嗟斯文敝已久，天生吾輩同扶持。二子勉旃吾不惰，先生大用終有時。當以斯文施天下，豈徒玩書心神疲。
薄田五頃餘，纔足共王租。慈母八十四，髮白牙齒疎。服非帛不煖，半冬無褲襦。食非肉不飽，杯案惟一蔬。南陔孝子心，若何爲安居。方冬萬木折，北風裂人膚。凍死不敢言，長塗走崎嶇。二百里見我，寒荄求吹噓。顧我正憔悴，念子空勤劬。闕里有聖孫，佩服詩與書。孜孜行仁義，陰德及焦枯。三縣十萬人，其命絕而蘇。豈使八十老，旨甘不足歟。
全魏地千里，雄大視區宇。黄河爲血脈，太行爲筋膂。地靈育聖賢，土厚含文武。堂堂柳先生，生下如猛虎。十三斷賊指，聞者皆震怖。十七著野史，才俊淩遷固。二十補亡書，辭深續堯禹。六經皆自曉，不看注與疏。述作慕仲淹，文章肩韓愈。下唐二百年，先生固獨步。投篇動范杲，落筆驚王祜。四方交豪傑，羣公走聲譽。一上中高第，數年編士伍。五命爲御史，連出守方土。事業過皋夔，才能堪相輔。鳳凰世不容，衆鳥競嘲訴。獄中饑不死，特地生爪距。貔貅十萬師，盟津直北渡。塞上諸猛將，低頭若首鼠。渴憶海爲漿，饑思鼇爲脯。兩手拏人肝，大牀橫牛肚。一飲酒一石，賊來不怕懼。帳下立孫吳，罇前坐伊呂。笑談韜鈐閒，出入經綸務。匈奴恨未滅，獻策言可虜。幽州恨未復，上書言可取。好文有太宗，好武有太祖。先生文武具，命兮竟不遇。死來三十載，荒草蓋墳墓。四海無英雄，斯文失宗主。豎子敢顛狂，黠戎敢慢侮。我思柳先生，涕淚落如雨。試過魏東郊，寒鴉啼老樹。丈夫肝膽喪，真儒魂魄去。瓦石固無情，爲我亦慘沮。
潮陽瘴煙黑，去京路八千。吏部有大功，得罪斥守藩。朝衝江霧行，夜枕江濤眠。蛟蜃作怪變，時時攀船舷。魚龍吐火焰，往往出波閒。故爲相恐怖，倏忽千萬端。道在安可劫，處之自晏然。我乏尺寸効，月食二萬錢。自請西南來，此行非竄遷。蜀山險可升，蜀道高可緣。上無嵐氣蒸，下無波濤翻。步覺閣道穩，身履劒門安。惟懷吏部節，不知蜀道難。
月上半峯峯樹碧，子規啼苦月無色。壯士耳邊都不聞，兒女眼中淚自滴。古人出處非關身，處兮事親出事君。服勤至死不敢倦，避勞擇逸豈所聞。我看蜀道誠爲難，嗟爾子規何云云。王尊九折竟叱馭，班超萬里圖立勳。乘危蹈險盡臣節，二人至今揚清芬。我本魯國一男子，少小氣志凌浮雲。精誠許國貫白日，有心致主爲華勛。位卑身賤難自達，滿腹帝典與皇墳。有時憤懣吐一言，小人謗議已紛紛。宰相寬容天子慈，八年之中三從軍。從軍官清吾何苦，嘉州路遠爾勿語。地不爲我易其險，我豈守道不能固。子規子規謾啼絕，斷無清淚洒向汝。
鄰家不選醫，醫無救病術。朝一醫工入，暮一醫工出。有加而無瘳，遑遑不安室。吁嗟鄰翁愚，予爲病者恤。瞽醫一日更千人，盲藥何能療沈疾。
子來入吾圃，纔食一寸苗。未足充子腹，饑腸猶枯焦。玉山禾粒大如棗，食之令人身肥饒。留以待鳳凰，不將食鴟梟。吾子何日回，遺子一粒換肝膋。
人皆稱善弈，伊我獨不能。試坐觀勝敗，白黑何分明。運智奇復詐，用心險且傾。嗟哉一枰上，奚足勞經營。安得百萬騎，鐵甲相磨鳴。西取元昊頭，獻之天子庭。北入匈奴域，縛戎王南行。東逾滄海東，射破高麗城。南趨交趾國，蠻子輿櫬迎。盡使四夷臣，歸來告太平。誰能憑文楸，兩人終日爭。
吾登泰山上，下視何紛紛。彼角而走者，孰爲麟與麏。彼茁而生者，孰爲蕭與芸。伯樂不復出，駑驥終同羣。卞和不再生，珉玉將誰分。吁哉劉中都，高標凌浮雲。諸侯不薦士，外府不策勳。冉冉趨黄綬，勤勞徒爾云。我媿勢力小，不能叫吾君。勿改芳蘭性，林深須自薰。勿隠冲鶴聲，天高當自聞。
吾嘗觀中夏，地平如砥石。幅員數萬里，車馬通轍迹。帝宅居土中，紫垣當辰極。長江斷其南，絕塞經其北。東海西流沙，天爲限夷狄。三代千餘年，天子雖務德。實以險爲恃，四夷皆潛匿。漢唐德稍衰，地勝豈殊昔。暫來還亟去，不敢窺城壁。石晉一失謀，六州淪胡域。天地破扃鐍，山川無阻阨。貽爾子孫患，固知非遠策。桓桓周世宗，三十纂堯曆。一歲破河東，劉崇喪精魄。再歲復秦鳳，不庭自柔格。三歲出南狩，王師拯焚溺。江北十四州，取之如卷席。四歲征關南，曾不發一鏑。三州相繼降，德聲暢蠻貊。李昪請臣妾，錢鏐修貢職。帝欲因兵鋒，乘勝務深擊。直取幽州城，拓土開疆埸。重收虎北口，復關閉寇賊。是時戰屢捷，六軍氣吞敵。平吳如破竹，成功在頃刻。惜哉志不就，暴疾生中夕。帝宋承大寶，聲名發丕赫。全蜀獻土地，舉吳上圖籍。荆潭與甌閩，助祭來匍匐。開城納江俘，御樓受晉馘。區內一正朔，六州獨割剔。憤憤柳崇儀，才宏包旦奭。生長在河朔，耳目熟金革。旗鼓朝治兵，酒肴夜結客。握臂說心誠，倒囊推金帛。客以豪傑士，遇侯頗感激。往來達厥誠，生死願效力。萬德納我說，洞然絕嫌隙。事成已有萌，侯去何云亟。豪傑夜空回，帳中屢歎息。我覽此二事，天意終難測。撫卷一感傷，兩眼淚潸滴。
張生何人者，琅玕滿懷抱。三十命未興，家貧親且老。出門無所適，獨守西山操。饑寒屢侵凌，仁義自充飽。手裏璆琳枝，不換徑寸草。足底麒麟文，不踏荒榛道。十月客路寒，霜風鳴浩浩。張生氣愈壯，勁髮上衝帽。松筠凍不折，枝葉轉青好。雪深徒三尺，麟麒不受淖。東方有賢者，開廐納騕褭。臨風試一鳴，應免編牛皁。
吾家泰山徂徠間，濃嵐潑翠粘衣冠。君來訪我茅屋下，正值山色含春寒。終日把酒對山坐，幾片山色落酒盤。峯頭雲好望無倦，篘裏酒多傾不乾。臨行再拜慇勤別，請我一言披心肝。吾貧無錢以贈君，門前峨峨橫兩山。願君節似兩山高，眼看富貴如鴻毛。
伯樂之廐無駑駘，豫章之林多瑰材。相君新坐碧油幢，之子直上黄金臺。秋風蕭蕭動笳皷，落葉摵摵鳴罇罍。將軍手持十萬騎，陣前號令如疾雷。從事借籌爲决勝，運於掌上何恢恢。蠢茲元昊命螻蟻，西師堂堂難當哉。況我賢相賢從事，北門無憂宜大開。
嘗言春官氏，設官何齷齪。屑屑取於人，辭賦爲程約。一字競新奇，四聲分清濁。矯矯遷雄才，動爲對偶縛。恢恢晁董策，亦遭聲病落。每歲棘籬上，所得多浮薄。嗟哉浮薄流，不知王霸略。六經掛東壁，三史束高閣。瑣瑣事雕篆，區區衍述作。隨行登一第，謂身翥寥廓。趨衆得一官，謂身縻好爵。栖栖咫尺地，燕雀假安託。汲汲五斗米，鴈鶩資飲啄。壯哉張安道，少懷夫子學。三就禮部試，不肯露頭角。恥用衆人遇，羞將一賦較。甘心搨翼歸，志懷本卓犖。三賢文章師，儒林推先覺。百鳥聲喈喈，獨能辨鸑鷟。玉石方混混，獨能識至璞。薦之于天子，此材堪輪桷。遂得望清光，三接近帷幄。僚友視萬乘，器宇誠嶽嶽。願乞數刻景，古今可揚榷。縱橫三千言，得雋如奪矟。上下馳皇王，周旋騁禮樂。遠推災異源，上究星文錯。直言補王闕，危論針民瘼。天子覽其奏，嘉賞爲嗟愕。既歎相見晚，且言同時樂。一命校祕書，恩澤優且渥。追惜漢武世，仲舒道磽确。再念文宗朝，劉蕡命蹇剝。有才無其時，徒抱此誠慤。吾君嗣丕基，百王慙景鑠。萬物蒙休嘉，四夷奉正朔。賢良得其時，才命不相虐。一謁乃大遇，君臣無隔膜。我賀吾君明，取士得英卓。我賀吾道行，逢時不踸踔。行顧入廊廟，鈞軸在掌握。上使斯文淳，下使斯民樸。五帝從何追，三王豈爲邈。
四五十年來，斯文何屯蹇。雅正遂彫缺，浮薄競相扇。在上無宗主，淫哇千萬變。後生益纂組，少年事彫篆。仁義僅消亡，聖經亦離散。其徒日已多，天下過大半。路塞不可闢，甚於楊墨患。辭之使廓如，才比孟子淺。患大恐不救，有時淚如霰。大賢爲時生，去聖猶未遠。昔日到汶上，熙道始相見。知道在熙道，一見不敢慢。尊之如韓孟，與道作藩翰。今春來南都，明復去京輦。未識心相通，所懷恨未展。明復無羈縛，我有守官限。南走三百里，訪我殊不倦。劇談露胸臆，胸臆無畔岸。高文見事業，事業盈編簡。一一皇霸略，縱橫小管晏。磊磊王相才，上下包周漢。二賢信命世，實爲有道見。天使扶斯文，淳風應可逭。我綴二賢末，材駑媿款段。
禮部文章淵，波浪百尺高。進士英俊窟，蛟龍千萬條。吾子欲求濟，整子棹與篙。吾子欲求勝，操子戈與矛。勿謂水可狎，徒行思遊遨。勿謂龍可馴，空手捋鬚毛。波神忽洶湧，怖死填蟹螯。龍角忽張怒，走同蝦蟆曹。苟利篙楫往，跳海如溝濠。苟操戈矛行，拉蛟如猿猱。吾言有所勉，非徒聲嘈嘈。
村居何所適，種木樹桑梓。田園繞家舍，遠不逾十里。款段足乘騎，代步而已矣。但識畜駑駘，安知有騏驥。臘月北風寒，太行山色紫。君命急如火，城頭見烽燧。雪深馬僵倒，十夫扶不起。軍法有明訓，後期者誅死。倚鞍思駿骨，撫轡念綠駬。求之不可得，觳觫滿眼淚。旁聞負薪叟，竊語相譏刺。居安常念危，在險如處易。臨難始求濟，狼狽徒勞爾。有備則無患，古人垂深旨。平居無事時，華廐深祕邃。善穀與豐草，秣飼十廐吏。駑駘飽相枕，素餐不知媿。伯樂能識馬，每來加勸說。飛兔與騕褭，日牽在都市。爲愛千金資，貪悋不肯置。今日臨艱難，努力自勉勵。
常欲飽煖天下人，其道未得一寸施。子有二親皆七十，糠覈不充常寒饑。昨日訪我破屋下，具雞一隻酒一巵。子起却盤筯不舉，吾親未省曾食之。對我噓嚱涕泗下，孝子之心真可悲。子固與我同一體，相間豈復有毛皮。顧子之親則吾親，吾親凍餒無柰何。飽煖天下心徒爲，送子出門成此詩。
古魏信名地，曹劉遺英躅。李唐三百年，悵爲干戈蹴。建安風不還，南皮草空綠。寥寥千餘祀，風流今始續。李杜二賢公，清猷鎮雅俗。詩名占唐代，二公本名族。聖時還並生，聲烈相薰馥。朝廷倚金湯，天子恃心腹。盛德繫物懷，威望憬夷服。千里無驚烽，三軍安食粟。休然德化厚，蒼生坐蒙福。先生服仁義，懷道輕爵祿。非其人不取，一簞亦自足。陳蕃知人明，文侯好士篤。解榻延徐孺，過門軾干木。今留二公館，德脩令問淑。熙道富天爵，孝悌聞鄉曲。孔孟信可蹈，聖賢良自勗。漢庭新射策，驟升校書局。魏縣方百里，君命往養育。二公佐世傑，二賢不碌碌。相與施禮讓，物歸不待宿。相與講道義，教行如流速。賢人時遘會，間不容薄縠。五百年一賢，今乃同時生。千里猶比肩，四賢今連甍。相聚誠可樂，相得良有情。我媿孤且陋，徒抱此寸誠。處乾歎無首，在泰非彙征。出門皆同人，坎坎于郊行。獨鶴遠無和，栖栖在陰鳴。安得雙飛翼，一翥鄴都城。
晉公平淮西，兵出速如神。崇韜伐西川，六十日請臣。太祖初受命，諸侯未盡賓。蜀廣號敵國，荆潭爲彊鄰。王師討有罪，不聞逾十旬。元昊誠螻蟻，有地長一畛。詎足污斧鉞，尋當投荆榛。是何逾歲月，務行含貸仁。豈茲將帥間，逈無晉公倫。張旗發一號，豈無李處耘。提戈出一戰，豈無王全斌。容茲盈寸蟹，蕩漾於流津。平生讀詩書，胸中貯經綸。薄田四五畝，甘心耕耨勤。倚鉏西北望，涕淚空沾襟。
一絃獨不調，謂琴皆可廢。一目獨不張，謂網皆可毀。易絃張其目，網在琴聲遂。舉令或非人，止當罪舉吏。遂令天下不得舉，廢琴毀網復何異。
一人橫行，武王則羞。今西夷之鬼，抗中國而敵萬乘。西夷之服，升黄堂而驕諸侯。尊於天子，滿於九州。王法不禁，四民不收。植萱於階兮，庶忘吾憂。
顓頊宅帝丘，放勛葬成陽。有虞漁雷澤，三帝聲汪洋。聖人遺風烈，生民多材良。吾宋八十年，賢傑近相望。黄州號辭伯，兩朝專文章。尚書實大臣，朝廷畏雄剛。堂堂高夫子，立言肩荀揚。凜凜李丞相，功業齊蕭張。三人名未泯，相國方騰驤。又生不世才，李常與李堂。二子皆絕羣，鳳凰摩蒼蒼。一舉一萬里，志氣不可量。新文各百首，寒金敲琳琅。古音抱淳澹，雲和與空桑。豪氣邁儔匹，騕褭與飛黄。千里希一賢，四公乃同鄉。二子復穎耀，士風實深長。遥知濮水上，千載流聲光。
白日如奔驥，少年不足恃。汲汲身未立，忽焉老將至。子試念及此，則晝何暇乎食，夜何暇乎寐。
大匠構厦屋，取直棄曲木。如何官擇人，棄直獨取曲。養苗除稂莠，養民除貪垢。存莠苗不碩，去貪民自富。
昔帝御中原，守國用三策。上策以仁義，天下無能敵。其次樹屏翰，相維如盤石。最下恃險固，棄德任智力。驅馬過潼關，覽古淚潸滴。開元帝道明，百蠻奉周曆。田野富農桑，邊隅無寇賊。紫宸日視朝，潼關夜常闢。天寶君政荒，宮闈養虺蜴。恩愛成怨疾，心腹生毒螫。朝聞發漁陽，暮已卷河北。鳴鼓渡潼關，矢及乘輿側。重門徒爾設，關吏安所職。始知資形勢，不如脩道德。
不行一千里，安得爲良馬。不連十五城，安得稱善價。汝皆有血氣，非如木偶者。撮髮號男兒，肯甘在人下。汝不聞圖王，不成猶可霸。舜與吾俱人，學之則舜也。汝等但勉旃，前賢皆可亞。
吾門何所喜，子衿青青多。豹常志古道，佩服卿與軻。平淑號能賦，其氣典以和。樞從吾日久，道德能切磋。澤也齒最少，已有亭亭柯。彰頗通典籍，所立不幺麽。淳乎性源濁，今亦爲清波。就初學誦詩，日記十板過。材雖有高下，異日俱甲科。會汝少俊異，美若玉山禾。看汝辭林中，枝條漸婆娑。合亦稍純茂，知不隨身矬。其流雖涓涓，可道爲江沱。視汝器磊磊，淳沆皆蚌螺。我有堇山錫，欲鑄子太阿。誠能來就學，穎利加銛磨。翹翹數子間，可與肩相摩。
鞭下不見血，頑石雲不蒸。鞭龍不至痛，六合雷不勝。吾君與吾相，威德震八紘。萬物各脩職，雨師獨敢寧。
春風汶水溫，曉日徂徠寒。之子銜病歸，請予開一言。予知去病術，爲子陳大端。予嘗學聖人，試將道比論。道病非一日，善醫惟孔韓。賞罰絕于周，孔筆誅其姦。春秋十二經，王道復全完。佛老熾于唐，韓刀斷其根。原道千餘言，生民復眠餐。道病由有弊，邪僞容其間。身病由有隙，風邪來相干。子欲治斯道，絕弊道乃存。子欲治子身，杜隙身乃安。此理近古醫，吾言有本原。
吾世本寒賤，吾身守貧約。家徒立四壁，無田負城郭。終歲服一衣，無裝貯囊橐。吾雖得一官，官微月俸薄。況屬歲凶荒，饑民填溝壑。吾幸有寸祿，不至苦隕穫。隨分且飽煖，不然亦流落。爾等勤初學，旡恥衣食惡。仁義足飽飫，道德堪咀嚼。二者肥爾軀，不同乳與酪。爾無嫌粗糲，爾勿厭藜藿。富貴自努力，青雲路非邈。
五穀無種處，蜀民土田窄。癡巖頑石長不休，詵詵赤子將何食。
嗟乎嗟乎彼縣吏，剝膚椎髓民將死。夏取麥兮秋取粟，笞匹紅兮杖匹紫。酒臭甕兮肉爛床，馬餘粱兮犬餘餼。雀腹鼠腸容幾何，虎噬狼貪胡無已。
夏雨下數尺，流水滿池泓。蝦蟆爲得時，晝夜鳴不停。幾日飽欲死，腹圓如罌瓶。巨吻自開闔，短項或縮盈。時於土坎間，突出兩眼睛。是何癡形骸，能吐惡音聲。嗟哉爾肉膻，不中爲犧牲。嗟哉爾聲粗，不中和人情。殊不自量力，更欲睥睨橫海之鱣鯨。自謂天地間，獨馳善鳴名。萬物聒皆龏，不知鐘鼓欽欽，雷霆閎閎。應龍戢腦入海底，鳳凰舉翼摩青冥。此時各默默，以避蝦蟆鳴。何時雨歇水澤涸，青臭泥中露醜形。失水無能爲，兩脚不解行。乾渴以至死，盡把枯殻填土坑。
泰山山前有瓊圃，其中不樹蕨與薇。千頭綠竹瑶實甘，百畝玉芝丹粒肥。麒麟于于鳳凰飽，鼓翅奮臆揚清輝。徂徠山下少耕鋤，蒿藜滿圃無芳菲。騶虞不住鸞鳥去，日暮啁啾燕雀飛。嗟哉劉生失所投，不住泰山徂徠依。經年採掇不得飽，正是新春癯瘠歸。
風伯且須戢頭角，放出龍喙萬丈長。喙垂一尺雨一尺，得雨萬丈成豐穰。
吁嗟惡獸羣，蹄踏麒麟如死麏。吁嗟惡鳥音，啅噪鳳凰伏中林。我願爪牙如鋒鍔，牙可噬兮爪可搏。直入深山驅虎狼，護取麒麟好頭角。又願身生兩羽翼，一夕長就萬丈長。直入林中護鳳凰，不使毛羽膚寸傷。吾願兩未遂，中夜涕下沾衣裳。
韓門有李漢，柳氏得晦之。其道卒無患，二子爲藩離。吾才誠駑弱，十年空孜孜。韓閫與柳閾，豈敢輒潛窺。二氏方肆行，斯文日已衰。手持萬丈斧，欲往斷其枝。以次及根柢，使不復蕃滋。高生吾之壻，乃肯從吾爲。示我文一編，言辭不葳蕤。翅羽雖尚短，已去磨尾箕。氣力雖未全，已能搏蛟螭。吾日覺老大，韓柳難企斯。吾子年始壯，勇若熊與羆。李漢不足慕，晦之當並馳。
眇焉五帝上，嘗觀二典辭。煥乎三王間，嘗觀二雅詩。道德既淳厚，聲光何葳蕤。烈烈日精散，閎閎雷聲施。施焉如飛龍，潜焉如蟠螭。祖述兼憲章，後世唯吾師。永言二典往，羣言或隳離。亦既二雅末，六義多陵遲。寥寥千餘年，顛危誰扶持。揭揭韓先生，雄雄周孔姿。披榛啟其塗，與古相追馳。沿波窮其源，與道相濱涯。三墳言其大，十翼暢其微。先生書之辭，包括無孑遺。春秋一王法，曲禮三千儀。先生載於筆，巨細咸羈縻。楊墨乃淪胥，曠然彰其媸。佛老亦顛隮，茫然復於夷。婉婉平蔡畫，淮西獲以依。淩淩逐鱷文，潮民蒙其禧。心將元化合，功與天地齊。洋洋治世音，磊磊王化基。悖之則幽厲，順之則軒羲。
齊梁無駿骨，李杜得秋毫。後世益纂組，變風堪鬰陶。奔遒少驥逸，禿冗如牛毛。試看安仁詠，秋風有怒濤。
不知有凍死，一室心恬如。臘盡妻未褐，天寒子讀書。澆風與世薄，古道于時疎。事事皆同我，憶君春草初。
截竹功何取，爲筒妙可談。長猶不盈尺，青若出於藍。浮薄瓤皆去，嶔崟節獨堪。誰言但空洞，自是貴包含。虛受殊招損，多藏不類貪。巾箱經謾五，謗牘篋空三。淚有湘妃灑，書疑禹穴探。質曾冒霜雪，價本擅東南。隕籜遺輕粉，移根破凍嵐。龍音終不死，鳳實尚餘甘。僕陋我爲貴，彫鎪彼合慙。居常置几桉，出或繫騑驂。唱和友朋倦，提携童僕諳。純姿斥丹漆，美幹敵楩枏。其直如周道，虛心學老耼。吾徒正得用，詩筆戰方酣。
達者創奇製，霜圓斷竹尋。蒼筤破雲色，蕭瑟移風音。徑寸不爲短，探幽乃覺深。中間自空洞，枝幹何嶔崟。投恐成龍去，吹還作鳳吟。稜稜人有節，竅竅物無心。儉樸他難比，提携力易任。絕姿古皇道，虛受聖人襟。或貯諫官草，多收女史箴。筒兮用可貴，吾不換南金。
主人何處去，門外草萋萋。獨犬睡不吠，幽禽閑自啼。老猿偷菓實，稚子弄鋤犁。日暮園林悄，春風吹藥畦。
憐我山中卧，半年相伴吟。道傳諸子後，易得數爻深。爨或經旬絕，書猶盡日尋。惜哉未終業，親老忽分襟。
騎士千人集，綏旌四面張。凝陰慘羣物，殺氣結飛霜。雉守一節死，兔緣三穴藏。石慙羊質見，狐歎虎威亡。獸困猶思鬭，鴻驚不亂行。唯當縱猛鷙，盡使食貪狼。意務除田害，誰言事外荒。非熊得呂望，祝網遇成湯。近念魏知古，深思夏太康。吾君戒馳騁，纘事合經常。
萬動皆休迹，五更獨鳴鞭。星霜結淒色，風霰過長川。草暖犬猶睡，河冰馬不前。城牆多有穴，村屋半無煙。餓虎寒猶吼，妖狐怪不眠。山空亂猿叫，樹折一雞顛。幾處爐爣炭，何人坐有[H。70x]氊。崎嶇轉行路，凜冽逼窮年。脚指兩箇落，衫裳百孔穿。噓唏鼻纔潤，僵直手難拳。身固凍不死，志當窮且堅。四方丈夫事，誰爲淚潺湲。
寺遠離朝市，同遊並結軨。堦垠盤石磴，殿影落青冥。地勝松筠衆，山名草藥靈。洞門深數里，檜樹壽千齡。疑有神仙聚，甯容魑魅停。年多養龍虎，早已蟄雷霆。石上生苔蘚，岩阿長茯苓。晴雲出幽竇，陰霧滑疎櫺。露滴茶芽潤，煙蒸竹汗青。餐霞充道味，採朮驗丹經。直擬陞高處，何妨陟絕陘。遐觀際寥廓，下視何羶腥。自被利名染，無因肺腑醒。晨興看桉牘，夜坐守窗螢。齪齪遵前訓，兢兢視此銘。沉冥若籠鳥，囚縶似拘囹。有願棲雲壑，相隨步翠坰。平生山野性，暫喜據梧瞑。
北闕千官集，南山萬壽長。何人踐文石，獨客踏寒霜。指凍只憂落，馬羸時恐僵。豐凶卜來歲，猶喜矞雲黄。
歲晏有餘糧，杯盤氣味長。天寒酒脚落，春近臛頭香。菜色青仍短，茶芽嫩復黄。此中得深趣，真不羨膏粱。
病起重陽過，東籬菊尚黄。慇懃擷寒蕊，子細嗅清香。老梗防閑蝶，清油護曉霜。叢邊强一酌，聊不負秋光。
秋陰閉秋色，何處動悲凉。有叟傅巖隠，明時潘鬢蒼。殘書幾篋蠹，寒菊半籬荒。惟學春秋者，時時到草堂。
春近滿魯分，雨餘堆汶河。濃雲映不盡，殘照射來多。高與天臨縣，閑臨月上坡。特開西北戶，愛此鬰嵯峨。
去去都城遠，蕭蕭村落秋。饑鴟啄死鹿，鳴犢隨孳牛。轉徙多空屋，荒榛有亂丘。狐狸競恐怖，雀鼠仍啁啾。鬼火時明滅，旋風乍卷收。吾心不吐茹，忠信待姦仇。
天道不可詰，吾當責爾螟。方今絕讒慝，何故播膻腥。野草離離盡，秋禾穗穗零。知君恤民意，鬢減數莖青。
七百里魯望，北瞻何巖巖。諸山知峻極，五嶽獨尊嚴。寰宇登來小，龜蒙視覺凡。此爲羣物祖，草木莫鋤芟。
藝祖興王地，諸侯布教宮。冠纓臨曉集，文雅與時隆。泮水差差綠，春沂習習風。袍輝了衿動，旗映講紗紅。節鉞來門外，聲容播國中。分庭等威殺，更僕宴談終。亹亹聞諄誨，拳拳激懦衷。武昌尊庾亮，蜀郡樂文翁。王化周南始，儒縫魯俗通。四方觀表則，後學發童蒙。木鐸傳遺韻，緇衣纘舊功。願公持此道，黄閣弼清躬。
演道開談席，觀文降使轓。水寒芹葉薄，春早杏陰繁。喜動青青佩，親聞亹亹言。孤生荷樂育，終始託丘關。
盛府雍容外，輕裘博雅存。席間閑布帙，鈴下晝無喧。首善隆儒術，諸生接討論。馬融南郡學，齪齪豈堪言。
春早沂風暖，芹生泮水深。前旌拂講樹，垂佩耀童衿。郁郁彌文化，循循善誘心。恭王不壞宅，金石有遺音。
翼翼取則地，菁菁樂育篇。使轓臨學舍，台席俯談筵。韋相傳經舊，文翁唱教先。諸生動觀歎，門外卓卿旃。
泮水淥猶淺，春芹葉始敷。旌旗久停住，衿佩儼相趍。庾亮親臨學，哀公不詬儒。茲爲表則地，風教自王都。
四十年來贊太平，君王耳畔管簫聲。定襄地域俄連震，萊牧男兒忽議兵。明日邊烽高百尺，同時御府出三旌。將軍請用多多算，能向當初見未萌。
南海怒蛟三尺角，埋藏水底嘆吟呻。明時直道難干祿，白首躬耕力養親。醉讀兵韜鬭龍豹，閑抽寶劒舞星辰。茅齋東是留侯廟，定有英靈還往頻。
老柏森森節貫冬，頭冠獬豸號清雄。側階簪筆書王法，當路埋輪有祖風。白簡剛嚴重入府，皁封切直舊留中。長安豪貴應相避，又識當年御史驄。
滿徑蓬蒿懶自鋤，何人日午叩茅廬。徂徠山下一枕睡，經畧府中三紙書。兵謀貴勝縱橫出，海鳥忘機飲啄餘。唯有淮夷雅宜作，文章兼不讓黄初。
宏辭等甲賢良貴，二美翩翩落手中。虎子得來山穴泣，驪珠探去海濤空。三千安獨陳當寧，十七人甘坐下風。曾向當年競頭角，直從此日决雌雄。
雄辭磅礴壓羣英，再戰戈矛銳更精。裴度韜鈐無失律，武侯節制是神兵。千人盡服徂丘議，九合誰干小白盟。帝宋開基八十載，連登科目獨爲榮。
東西兩處各天涯，去國還鄉喜又嗟。鄒嶧山藏孟子宅，海棠花落蜀王家。深知周道非彝酒，可罪唐臣乞稅茶。三載此心無一事，聞經絳帳日常斜。
驚聞除目到遐荒，病眼偏明喜倍常。古節舊如臺柏直，青衫新惹閣芸香。中廬夜宿羣經蠹，北戶朝趍滿簡霜。主簿雖卑官漸緊，近來應有諫書囊。
網羅當日得英雄，文陣三人各立功。海裏赤鯨疑有角，雲中騏驥欲追風。尋聞館閣英聲出，又見賢良大對通。亦說年來畜奇業，蟭螟何計逐飛鴻。
君爲儒者豈知兵，何事欣隨璧馬行。裴度樽前坐韓愈，趙成帳下立荀卿。御戎誰道全無策，對壘寧妨下一枰。須信乾坤養不肖，年三十七卧柴荆。
幾年持筆事征西，未省樽前略展眉。草檄朝慵腕勞脫，論兵夜苦舌瘡痍。報君自說心如石，憂國人言鬢欲絲。若紀成功鏤金板，能文韓愈自相隨。
我不從官君下第，其間險易兩何如。連雲棧外四千里，讀易堂中一帙書。慈母含飴垂禿髮，先生懷道接茅廬。莫將清淚頻頻灑，蜀道之難欲上初。
水軒聊得恣吟哦，拂拭衣裳塵土多。蜀道三千里巇險，宦途五十驛風波。暫休又作故山夢，閒唱還成勞者歌。幾斗米牽歸未得，空憐滿眼是煙蘿。
何事相逢悲喜并，倏然相別二周星。主人鬢髮無多白，幕客襴衫依舊青。目極同思故山斷，涕危共在異鄉零。階前絲竹雖嘈雜，不似南湖湖上聽。
江山如畫望無窮，況屬昇平歲屢豐。萬樹芙蓉秋色裏，千家碪杵月明中。斷霞半著燕支木，零露偏留筀竹叢。只欠流杯曲水宴，風流未與左綿同。
道視荀楊雖未至，分於管鮑已知深。一千二百日離別，五十六驛外相尋。重欲同君注周易，且來共我聽胡琴。月留屋角不下去，似與清風憐苦吟。
曼卿續得少陵絃，絃絕年來又一年。驚起聽君諷新句，灑如開集味遺篇。一家氣骨疑無偶，萬丈光芒欲拂天。好向風騷尤著意，他時三箇地詩仙。
經年吾圃採珠璣，無限愁腸對落暉。綠竹實疎鳳凰瘦，玉芝粒小麒麟饑。不因芳草傷春哭，正是東風感疾歸。只有文章滿君腹，身雖癯瘠道全肥。
朝來何事苦顰眉，一客越吟三子歸。河渚徘徊感春草，山齋寂寞背斜暉。知心古道誰相得，洒淚東風自覺非。早到茅廬慰孤淡，易爻重待共參微。
學作昇平喜雨吟，東皋微破滿犂深。已開萬乘焦勞慮，應解三公燮理心。天捉乖龍鞭見血，雷驅和氣泄爲霖。農夫隴上閑論價，一寸甘膏一寸金。
三迴到此尋逋客，杯案蕭疎滋味長。山飯半甌橡子熟，春蔬一筯朮苗香。四時泉石應無夏，滿谷雲霞別是鄉。終待共君結鄰里，竹邊相並兩間房。
到頭泉石是吾家，坐石聽泉日已斜。一片青衫非富貴，千竿綠竹好生涯。君曾覽照頭皆雪，我試看書眼亦花。便好結爲山伴侶，教他夔益佐勛華。
君言下第我西飛，執手都門淚滿衣。萬里得歸頭半白，經年相別道應肥。火鑽欲遍龜難死，竹實猶多鳳不饑。暫到東山慰愁抱，春秋之學說深微。
惜無百里地封君，攝相區區道屢伸。少正將身膏斧刃，侏儒流血汙車輪。方令魯國知王法，自此齊侯畏聖人。昔放四兇誅二叔，舜周功業殆同倫。
諫署崢嶸有舊名，侯藩偃息政方成。張綱昨日彈梁冀，文帝今朝召賈生。古節未慙臺栢直，仙風應對簡霜清。人言賤子叨知己，試把塵冠一振纓。
城南車騎曉駸駸，欲去重留酒屢斟。惜爾浪浪辭我淚，感予切切戀親心。庭闈最樂無妨學，風月餘閑豈廢吟。別後不憂書信少，但聞爲善是嘉音。
幽居一畝枕溪稜，階下杉松纏古藤。常愛園林深似隠，不嫌門戶冷如僧。麥宜過社猶催種，山近經秋却懶登。已把壯心閑頓置，少年莫要苦相憎。
合州太守鬢將絲，聞說歡情尚不衰。板與歌娘拍新調，牋供狎客寫芳辭。木成文理差差動，花映溪光瑟瑟奇。名得只從嘉郡樹，樣傳仍自薛濤時。奇章磊磊馳聲價，江令翩翩落酒巵。幾首詩成卷魚子，誰人唱罷泣燕支。紅牙管好同牀置，紫竹笙宜一處施。願助風流向罇席，杏花況是未離披。
幕中久次無他術，銜內兼官带憲司。石柱鎸名誠似是，豸冠加首竟何爲。幾曾執簡抨彈去，空被光臺督責隨。一起鴛鴦戛雲漢，應嗤燕雀守籓籬。
李白詩中蜀道難，把詩試讀淚汍瀾。江形詰曲千迴折，嶺路崚嶒萬屈盤。登陟去年腰僅折，追思今日鼻猶酸。此行君不同屯蹇，五馬相知舊長官。
鼎來豈敢道能詩，一見何因便解頤。鄉國三千里離別，杯盤七十日相知。送人江外馬馱妓，垂釣寺中魚竭池。別後中秋又重九，與誰賞月詠東籬。
唐家六世樹威恩，外建藩翰禦不賓。二十三州同陷賊，平原猶有一忠臣。聖賢道在惟顔子，忠烈名存獨杲卿。甘向賊庭守節死，不羞吾祖與吾兄。
先皇執手未多時，受詔誠深誓不違。終向君前還此笏，一身視死喜如歸。
衆口喑喑血噤牙，獨將忠謇敵姦邪。德宗若用延齡相，敢有陽城壞白麻。
擲毫不肯草絲綸，宰相逡巡命別人。明日執迴盧杞制，始知唐室有忠臣。
一言膽落折藩臣，屈强何人敢恃勳。闕下惟聞溫御史，蔡州自是李將軍。
此節甯甘剛則折，平生不肯曲如鉤。革囊裹血將何用，一汙龍墀死即休。
聖賢用策寧相遠，千載毫釐竟不差。四皓當年安漢嗣，五王今日復唐家。
節似魯公猶被陷，忠如裴度亦遭讒。上無明主姦邪勝，我讀遺篇淚滿衫。
一言容易廢忠謀，徇主從昏可自尤。今日始知辜付託，當時齧指血空流。
鬰鬰朱雲志不伸，上方寶劒欲生塵。空留折檻旌忠直，左右何嘗去佞臣。
龍蟄河汾道不行，訏謨經濟授諸生。由來房魏皆卿相，共輔文皇致太平。
獨將禮樂付程仇，房杜無才闡大猷。可惜唐家三百載，聲明文物愧宗周。
二十年來憶華山，揚鞭西笑入秦川。浮雲何苦深遮閉，豈是三峯不好賢。
過關何事懶摇鞭，酷愛三峯落馬前。天氣清明新雨後，山光日色滿秦川。
驪山山下水洋洋，一勺之多解破唐。敢告後人商鑑近，溫湯今日是唐湯。
柰何山色牽吟思，旋被江聲破睡魔。吟思睡魔兩相戰，誰知馬上有干戈。
入蜀牽吟景象濃，雲山萬疊與千重。癡巖頑壑無奇觀，不似飛仙數朵峯。
御愛數峯非拔秀，當時駐蹕欲忘還。飛仙急過無真賞，始信明皇不識山。
路狹纔容飛鳥過，山將生合柰山何。不知天外山長短，何事窺來一管多。
劒門駐馬立踟躕，讀盡新篇味有餘。關令多情兼好事，詩名留得賈公疎。
一循資走五千里，四遇恩超十六階。自顧非才已過分，誰言英俊尚沉埋。
東望庭闈魂欲銷，層層雲棧上岧嶤。江聲山色情多少，相伴西來慰寂寥。
山驛蕭條酒倦傾，嘉陵相背去無情。臨流不忍輕相別，吟聽潺湲坐到明。
二十二餘程鳥道，一千一百里江聲。江聲聽盡行未盡，西去出山猶七程。
遊困歸來訪栗園，栗園樹老再生孫。莫驚頭上見白髮，拾栗兒童長幾番。
老姥龍鍾八十三，猶能指點認青衫。自言老婦嘗蒙惠，白首相將出戶參。
有驗如有神。
朝躋天門路，暮宿白雲杪。超然六合外，如翼鸞風矯。運眸極遐曠，收念息奔擾。盤盤上絕頂，獨立顥氣表。天壁涌神泉，玉龜泳靈沼。凌奧無螫蟲，集灌盡百鳥。勝景窮賞踐，陳迹嗟緬眇。接遯終焉托，真仙事殊窅。雲露相飄颻，塵途忘湫湫。躡屐游已屢，操觚才患少。思軋幾沉伏，神馳空縹緲。謝客興不淺，尚子計未了。何時出塵籠，重看衆山小。
汝潁日滔滔，巢由絕世高。風流雖緬邈，舟楫共遊遨。雉堞縈回遠，山川應接勞。幸陪觴詠末，旌旆駐蘭皋。
西掖門外駐征軒，修書院中傾別酒。諸公磊落方具來，顧我衰遲亦何有。祖侯銜使才北歸，亟請甘棠復西走。函關候吏齊引領，翰林主人惜分手。高談抵掌華屋頭，賦咏題詩樂難朽。飛觴舉白至無算，擊楫誓清不殮九。著鞭壯士空後時，隠几先生仍喪偶。定國能飲動論石，山公雅望潛增斗。紛紛醉袂影就判，怊悵高陽一狂叟。
西風萬里至，曠然天地秋。暮雨生夕凉，百蟲鳴啾啾。楚山曉蒼蒼，楚水亦悠悠。騷人試登臨，感物增離憂。所思在遐方，欲往路阻修。香草有蕙茝，嘉樹有梧楸。白露委芳馨，彫零使我愁。窮年倦羈窘，江湖思舊遊。紉蘭製芰荷，飄泛一葉舟。肆情雲水間，意適何所求。
翳翳雲月薄，泠泠雪風清。學省夜岑寂，天街斷人行。廣庭層閣陰，尋廊步餘明。松篠遞遥響，如聞弦誦聲。悠悠子佩詩，講座塵埃生。迴就直舍休，亹亹談道精。心會境物融，泯然遺世營。寒眠屢展轉，寤言寫素誠。
牧馬散近坰，閱視乘高秋。駝岡似沙苑，堆阜带川洲。坡陁故梁城，縈薄西南陬。連棚映林樾，星羅倚層丘。回風吹陣雲，奔騰欻來游。野性脫羈馬，飲齕遂所求。腹幹頗肥張，鬰怒何彪休。羣敺驟麋鹿，逸勢凌蛟虬。軍戎選輕捷，和鑾御調柔。毛物有千名，衆美歸驊騮。梁王愁思臺，佛剎居上頭。朅來一憑眺，遺墟莽悠悠。信陵骨已朽，巖穴誰見收。當時英豪輩，事逐東波流。置酒臨風軒，聊以紓煩憂。
君實不飲酒，庭下多栽菊。不知黄花開，奈此杯中綠。凌晨煙露滋，後日風霜促。欲表君苦心，宜種子猷竹。
首陽采薇士，商代緬以遐。唐季有夫子，遯世肥且嘉。拔迹離污險，抗志凌青霞。剝運扇頹風，姦雄比回邪。不然隨波流，橫噬猰貐牙。吁哉土德衰，暌乖鬼盈車。英英夫子賢，顯晦吾所嗟。相見棲隠情，遺文搴菁華。山藏白駒谷，水遶騷人家。躊躇碧峯前，寒日忽以斜。
郡邸獄冤誰與辯，皋橋客死世同悲。
五十踐衰境，加我在明年。
何處驚飛起，雝雝過草堂。早是愁無寐，忽聞意轉傷。良人沙塞外，羈妾守空房。欲寄回文信，誰能付汝將。
勇退人難事，明公識慮長。波濤濟舟楫，霜雪見松篁。林下開前圃，花間撤亞槍。二疏良宴會，老杜好篇章。道向清來勝，機於靜處忘。當除印如斗，試一較閒忙。
萬物天地間，或有奇勝跡。見賞能幾人，不止今與昔。吳門多好山，天平爲峻極。旦暮常白雲，表裏皆珍石。煙嵐十里光，松桂四時色。我因一縱遊，煩襟爲開釋。感古懷君子，翻然長太息。樂天賞雲泉，詩章何歷歷。垂今數百年，繼者漠然寂。間遇希文來，雙旌守鄉國。行春三讓原，吟哦盡所得。子美天與才，尋幽多採摭。賦百五十言，平地黄金擲。三賢固有名，山亦資輝赫。此去還幾年，不逢好事客。
乾坤交泰重彌綸，當日嚴陵道最淳。大漢中興得英主，先生高退作閑人。灘頭風月遺千古，臺上綸竿寄一身。今日病夫祠下過，獨知疲懦長精神。
西漢文章世所知，相如閎麗冠當時。遊人不賞凌雲賦，只說琴臺是故基。
歲曆起新元，錦里春意早。詰旦會朋寀，羣游候騶導。像塔倚中霄，翬檐結重橑。隨俗縱危步，超若落清昊。千里如指掌，萬象可窮討。野闊山勢迴，寒餘林色老。遨賞空閭巷，朅來喧稚耄。人物事多閒，車馬擁行道。顧此歡娛俗，良慰羈遠抱。第憂民政疎，無庸答宸造。
初歲二之日，言出東城闉。緹騎隘重郛，淤車坌行塵。原野信滋腴，景物爭光新。青疇隠遥壩，弱柳垂芳津。邏卒具威械，祭墦列重茵。俗尚各有時，孝思情則均。歸途喧鼓鐃，聚觀無富貧。坤隅地力狹，百業常苦辛。設微行樂事，何由裕斯民。守侯其勉旃，亦足彰吾仁。
齊民聚百貨，貿鬻貴及時。乘此耕桑前，以助農績資。物品何其夥，碎璅皆不遺。編䉲列箱筥，飭木柄鎡錤。備用誠爲急，舍器工曷施。名花藴天豔，靈藥昌壽祺。根萌漸開發，蔂載相參差。游人衒識賞，善賈求珍奇。予真徇俗者，行觀亦忘疲。日暮宴觴罷，衆皆云適宜。
予嘗觀四方，無不樂嬉遊。惟茲全蜀區，民物繁它州。春宵寶燈然，錦里香煙浮。連城悉奔騖，千里窮邊陬。衯裶合繡袂，轣轆馳香輈。人聲震雷遠，火樹華星稠。鼓吹匝地喧，月光斜漢流。懽多無永漏，坐久凭高樓。民心感上恩，釋唄歌神猷。齊音祝東北，帝壽長嵩邱。
龍斷爭趨利，仁園敞邃深。經年儲百貨，有意享千金。器用先農事，人聲混樂音。蠶叢故祠在，致祝順民心。
千騎出重闉，嚴祠浄宇鄰。映林沽酒斾，迎馬獻花人。豔日披江霧，香飈起路塵。韶華特明媚，不似遠方春。
昔年張復之來乘寇亂餘。三春雖宴賞，四野猶艱虞。遂移踏青會，登舟恣遊娛。戒備漸解弛，人情悉安舒。垂茲五十年，材哲不敢踰。愚來再更朔，遽及仲春初。綵舵列城隈，畫船滿江隅。輕橈下奔瀨，縱輿臨精廬。因思賢守事，所作民乃孚。慈惠未爲大，大者其忘諸。
蜀雖云樂土，民勤過四方。寸壤不容隙，僅能充歲糧。間或容墮孏，曷能備凶痒。所以農桑具，市易時相望。野氓集廣鄽，衆賈趨寶坊。惇本誠急務，戒其靡愆常。茲會良足喜，後賢勿忽忘。
郊外融和景，濃於城市中。歌聲留客醉，花意盡春紅。遊人一何樂，歸馭莫怱怱。
春山寒食節，夜雨晝晴天。日氣薰花色，韻光徧錦川。臨流飛鑿落，倚榭立鞦韆。檻外遊人滿，林間飲帳鮮。衆音方雜遝，餘景更留連。座客無辭醉，芳菲又一年。
麗日照芳春，良會重元巳。陽濱修祓除，華林程射技。所尚或不同，茲俗亦足喜。門外盛車徒，山半列鄽市。彩堋飛鏑遠，醉席歌聲起。回頭望城郭，烟靄相表裏。秀色滿郊原，遥景落川涘。目倦意猶遠，思餘情未已。登高貴能賦，感物暢幽旨。宜哉賢大夫，由斯見材美。
高閣長廊門四開，新晴市井絕纖埃。老農肯信憂民意，又見笙歌入寺來。
春山縹翠一谿清，滿路遊人語笑聲。自愧非才無異績，止隨風俗順民情。
赤精流景鑠，朱夏向清和。紺宇修祠盛，華封祝慶多。簪裳千載遇，鐘梵五天歌。遠俗尤熙泰，皇猷信不頗。
感帝開鴻緒，薰風正阜生。億年逢景運，萬國贊丕平。瑞靄承龍闕，晨曦啟鳳城。臚賓趨陛墄，樂舞備韶英。譯導來珍貢，酺懽洽頌聲。曼齡均慶祝，闓澤慰羣情。地有捫參遠，人懷就日誠。願將民共樂，聊以報皇明。
浣花溪上春風後，節物正宜行樂時。十里綺羅青蓋密，萬家歌吹綠楊垂。畫船疊鼓臨芳溆，綵閣凌波汎羽巵。霞景漸曛歸櫂促，滿城懽醉待旌旗。
長空赤日真可畏，三庚遇火氣伏藏。溫風淟涊鬰不開，流背汗浹思清凉。江瀆祠前有流水，懽注蓄洩爲池塘。沈沈隆厦壓平岸，好樹蔭亞芙蕖香。登舟命酒賓朋集，逃暑大飲宜滿觴。絲竹聒耳非自樂，肆望觀者如堵牆。吾儕未能免俗累，近日頗困炎景長。今晨縱游不覺暮，形爲外役暑亦忘。豈如高齋滌百慮，危坐自造逍遥鄉。
萬里銀潢貫紫虛，橋邊螭轡待星姝。年年巧若從人乞，未省靈恩徧得無。
飛閣穹隆軼翠煙，盂蘭盛會衆喧闐。且欣酷暑從茲減，漸有凉風快夕眠。
岷峨旁礴天西南，靈滋秀氣中潛含。草木瓌富百藥具，山民采捋知辛甘。成都府門重陽市，遠近湊集爭齎擔。市人譎獪亦射利，頗覺良惡相追參。旁觀有叟意氣古，肌面皯黣毛䰐鬖。賣藥數種人罕識，單衣結縷和陰嵐。成都處士足傳記，勸誡之外多奇談。盛言每歲重陽市，屢有仙跡交塵凡。俗流聞此動非覬，不識妙理徒規貪。惟期幸遇化金術，未肯投足栖雲嵓。予於神仙無所求，一離常道非所躭。但喜山民藥貨售，歸助農業增耡芟。
景至履佳辰，朝祖著國令。黄宮啟潛萌，紫宇晨蔭映。陽德比君子，吾道實可慶。矧丁皇運亨，遇主堯舜聖。坤維最遠方，拙者此尸政。雅俗舊儒文，民牒少訟爭。幸足宣上恩，惟恐盭物性。良時不易得，行樂未爲病。高會縱嬉遊，豐歲愈繁盛。興衆助驩欣，寄情於俚詠。
醒時莫憶醉時事，今日休言昨日非。池上風光宜共釂，勸君不要半酣歸。
先生嘗此傲明時，綠袖清波萬古奇。應有好名心未息，灘頭洗耳欲人知。
澹靜姿儀簡曠縱，結菴深對大茅峯。坐忘世故愁應少，道斷人情語亦慵。萬里信音憑鶴到，一厨煙火倩猿供。幾時歸侍虛皇駕，七色霞衣九色龍。
曲終甚喜詢前事，自言本是都知子。當時此地最繁華，酒酣不覺恣矜誇。若使斯人解感傷，豈能終老愛琵琶。
丹鳳詔不起，白雲藏更深。
平林標大道，曾是野王居。舊里風煙變，荒原草樹踈。湖波空上下，里閈已丘墟。往事將誰語，淒涼六代餘。
絕頂干雲峻，寒泉與穴平。還同帝臺味，不學隴頭聲。夜雨遥源漲，秋風顥氣清。誰云蔗漿美，纔可析朝酲。
昔在全吳日，從禽耀甲戈。百車嘗載羽，一目舊張羅。地變柔桑在，原荒蔓草多。思人無復見，落日下山坡。
世歷亡秦遠，湖連大海瀕。柘山標觀望，玉女見威神。渺渺旁無地，滔滔孰問津。何年化魚鼈，髣髴歷陽人。
秦德衰千祀，江濱道不脩。相傳大堤在，曾是翠華遊。玉趾如將見，金椎豈復留。悵然尋舊跡，蔓草蔽荒丘。
代異人亡久，滮池即舊居。未移當日地，無復故時魚。蒲藻依稀在，風波浩蕩餘。水濱如可問，一爲訪庭除。
深谷彌千里，松陵北合流。岸平迷晝夜，人至競方舟。照月方諸泣，迎風弱荇浮。平波無限遠，極目漲清秋。
舊諜傳遺趾，悠然歷祀深。人無令威至，門異下邽箴。谷水當年溜，崑山昔日陰。魯堂那復見，絲竹若爲尋。
昔有人如玉，茲山得美名。巖扃鎖積翠，谷水斷餘聲。喬木今無在，高臺久已傾。如何嵩嶽什，獨詠甫侯生。
淑女云亡久，哀丘尚著名。九原誰可作，千載或如生。青骨何時化，荒榛此地平。空餘圖諜在，不復啟佳城。
在處煙雲早晚生，自疑呼吸氣皆靈。十年夢寐江山裏，今見江山入戶庭。
山雨霏微不滿空，畫船來往疾輕鴻。誰知獨卧珠簾裏，一榻無塵四面風。
依山營廢壤，結宇跨通溝。派引平湖遠，聲分幾曲流。交陰覆脩竹，照影下輕鷗。此日羣賢集，甯疎晉世游。
尋徹靈潭第五源，旋攀蘿蔦至山巔。寒聲昔謂來天外，巨壑今知在目前。峭壁無時長蔽日，重巖不雨亦生烟。臨觀已覺塵心盡，更欲凌雲訪列仙。
遊遍西潭返步遲，亂雲隨履雨沾衣。山形相向還相背，獨有溪流共我歸。
禪客居山患不深，五峯幽絕杳難尋。門前流水朝還暮，堂下閒雲古復今。月色有時依宴坐，秋聲隨處伴謳吟。期師便作終焉計，忍負平生物外心。
谿口相傳地最靈，其間風物與人清。鐘聲夜到江頭盡，雲氣朝從檻外生。幾副輕綃供畫筆，一林脩竹寄閒情。閉門終日無塵事，卧看南□自晦明。
益爲藩捍西南隅，物衆地大稱名都。擇守來頒茲土政，治人頗與他邦殊。蹉跌一有戾條教，便宜皆得行黥誅。羣姦帖息不敢動，無復弄兵覬穿窬。任威或謂一時事，立政恐非長世圖。豈無達識究是否，重在改作徒嗟吁。仲翁裔孫有偉度，敢决不以常文拘。當官勇欲除弊法，伊憂內惻仁心孚。視人無異遠方意，威刑惠政還相須。始時歲荒力賑救，坐使餓殍成完膚。既而爲俗思根本，其在立學陳師謨。大開儒庠務誨導，秀民聳慕紛來趨。遂言講署鴻生職，使演經傳傳諸徒。奏函一上聞法座，詔劄即日來諧俞。詔云信汝辨治蜀，緩任威罰先文儒。公心感激侈上賜，刻在金石尊神謨。覆之大厦牓美稱，日久傳者期無渝。邦人承風爲盛事，觀者填道來于于。嗟嗟多士其聽命，勿即邪徑安夷涂。師無訿聖生率教，信尚姬孔尊唐虞。施之鄉黨勵雅俗，仁誼得以相持扶。漢皇初始盛文學，起自蜀國行中區。本朝教化視三代，建元安可爲齊驅。吾君訓辭諭萬里，義均盤誥茲宣敷。吾守教本樹一國，學成洙泗相涵濡。臣謀君從協大義，聖哲倡和真同符。欲歌盛節示萬古，才不迨志嗟其愚。
詩題：原無題首句：按徹梁州更六幺一作蜀國佳人號細腰。
橐中奇物爲棋輸。
仙境際雲霓，名藩獨會稽。蓬萊住山小，星宿落簷低。旌節臨諸郡，樓臺瞰北齊。地繁秦望嶺，民阜若耶溪。化俗饒餘事，吟詩厭舊題。只愁嚴召速，榮渡浙江西。
結草終南下，雲蘿一逕深。人窮文始跡，誰到伯陽心。古木含天理，清風快客襟。勞車行計促，空媿負長吟。
烟雨三家市，黄門卜此居。著書千紙在，祠宇幾椽疎。潮汐成今古，牛羊有里墟。舉兵鉏逆節，風烈照無餘。
芳草莫尋遊處跡，好花空認折殘枝。啼鶑似怨歸何速，舞蝶應憐出太遲。
置俎均牢彘，峨冠信沐猴。方矜几上肉，已墮幄中籌。海岳歸三尺，衣冠閟一丘。路人猶指似，山下是鴻溝。
白石太古水，蒼厓六月冰。昏明咫尺變，身世逗留增。橋與飛霞亂，人間獨鳥升。風泉冷相搏，樓閣暮逾澄。反覆青冥上，躋攀赤日稜。唄音充別壑，塔影弔寒藤。仙掌挂太一，佛壇依古層。巖喧聞鬭虎，臺靜下饑鷹。晴檻通年雨，濃蘿四面罾。日光平午見，霧氣半天蒸。潭碧寒疑裂，鐘清遠自凝。陽陂冬聚筍，陰壁夏垂繒。有客饒佳思，高吟出遠凭。雄心翻表裏，遠目著軒騰。岑寂來清夜，沈冥接定僧。宿猿深更杳，落木靜相仍。松竹高無奈，煙嵐翠不勝。甘酸收脫實，坳隩布清塍。北野才沈著，南天更勃興。恣睢超一氣，黤黮起孤鵬。並澗寒堪摘，看雲重欲崩。行中向背失，呼處下高應。庭樹巢金爵，樵兒弄玉繩。斷香浮缺月，古像守昏燈。乳管明相照，莎髯綠自矜。深疑嘯神物，㩻欲敵殽陵。俯仰孤心撓，回翔百感登。畫圖風動壁，詩句涕霑膺。歲月看流矢，心腸劇斷絙。追攀初有象，悲憤遂相乘。故賞知無遁，遺靈若此憑。依然忍回首，愁絕下崚嶒。
痛矣真源喪，紛紜物象來。水輪今若此，世事亦宜哉。上下車交輻，周旋斗轉魁。咸淵日微墮，仙窟月初開。旁柅從爲用，垂絙重亦回。枘多初不曉，機密暗相該。圃外滄浪洩，庭間霹靂摧。玉飛千仞表，纓挂九泉隈。翻覆殊難定，牽連巧自媒。建瓴今比速，抱甕此相哀。平眡曾無覺，深窺遂可猜。團團釋子壁，軋軋燕王臺。解見陶埏運，寧觀將轂推。造端原有發，汲用始知材。本異道家意，定遭怡士咍。轉圓非雅具，欹器有深災。持滿忘前監，相傾自下催。流風無以復，視此一裴回。
踴甓皇都壯，盤基紫宙雄。山河供遠目，薝戶發高風。梯險三休上，輪開一氣中。門當谷子午，影落陌西東。韻鐸翻天籟，危觚駐夕紅。側聆悲下俗，仰面識長空。絕若神擠至，深疑壑暗通。人寰如蟻垤，身世甚秋蓬。歎息興亡地，沈吟製作工。清思抱明月，狂欲把飛鴻。去矣登臨興，巍乎造化功。凉襟當爽塏，幽意入鴻濛。頭角峯如揖，丹青樹不同。城郭回迤邐，閣殿失穹隆。可使孤懷放，胡爲萬恨終。何當得壯士，提取出塵籠。
有客自遠方，來以二子說。穆子病疾初，家事巨細缺。鄰人苦其求，醫師久以决。案杯小大空，布被旁午裂。餘喘尚能鼓，老憤知已結。目淒望羊泓，髭斷反蝟茁。憂酸繫餘生，嗥嘑留永訣。語妻後日計，書策未可徹。教子勤誦讀，時命不復說。吾屬何流離，衆人方草竊。凌子久道路，十口著羈紲。恰旅重江間，正值大饑節。既無裹飯交，疾走繼粗糲。又無執飲人，及時沃枯竭。惜哉損天命，痛焉在親絰。帝胡生爾身，世復稱其傑。胸伏氣萬丈，腸貯怨百折。艱難汩風波，顦顇墮霜雪。久僕勤龍鍾，弱女癡蹩躠。文隨寒餓空，道與煙燄滅。魂兮竟何歸，去矣不得別。長府豈無財，莫濟醫藥切。太倉豈無粟，莫解腹腸熱。天子聖在上，海內清欲澈。伊人胡不官，既死安得活。朝青與暮紫，神喜天不軋。昂車與怒馬，門滿道不絕。之子苟閒厠，斯民迺貪餮。高亢世弗親，方嚴鬼所掣。敢言才足珍，寧免否來齧。思潛淚輒抽，慘舊面成耋。舉目此牢落，側身今鄙媟。箴言耳空虛，險論口㩻甈。作詩告石梁，聊以慰寒骨。
大荒孟冬月，末旬高舂時。日腹昏盲倀，風口鳴嗚咿。萬靈困陰戚，百植嗟陽衰。濃寒有勝氣，天凍無敗期。六指忽摇拽，羣蹠初奔馳。丸銅落蟾吻，始異張渾儀。列宿犯天紀，預念漢志辭。民甍函鼓舞，禁堞强崩離。坐駭市聲死，立怖人足踦。坦途重車僨，急傳壯馬敧。陵阜動撫手，礫塊當揚箕。停污有亂浪，僵木無靜枝。衆喙不暇息，沓嶂驚欲飛。踴塔撼鐸碎，安流蕩舟疲。倒壺喪午漏，顛巢駭眠鴟。居人眩眸子，行客勞髑兒。南北頓儵忽，西東播戎夷。四鎮一毛重，百川寸涔微。斗藪不知大，軒幹主者誰。共工豈復怒，富嫗安得爲。寧無折軸患，頓易崩山悲。衆蟄不安土，羣毛難麗皮。驚者去靡所，仆或如見擠。轟雷下檐瓦，决玉傾倉粢。雙顛太室吻，四躍宸庭螭。萬宇變旋室，百城如轉機。念此大災患，必由政瑕疵。勝社勇厥氣，孤陽病其威。傳是下乘上，亦曰尊屈卑。夫惟至靜者，猶不可保之。況乃易動物，何以能自持。高者恐顛墜，下者當鎮綏。天戒豈得慢，肉食宜自思。變省孽可息，損降禍可違。願進小臣語，兼爲丹扆規。偉哉聰明主，勿遺地動詩。
陰霜策策風呼虓，羌賊膽開凶燄豪。赤膠脆折乳馬健，漢野秋穟黄雲高。驅先老尩伏壯黠，裹以山壑鬼莫招。烽臺屹屹百丈起，但報平安摇桔槔。喜聞羸師入吾地，主將踴躍士惰驕。神鋒前揮擁勝勢，橫陣立敵俱奔逃。不知餌牽落檻穽，一麾發伏如驚飆。重圍八面鳥難度，相顧無路惟青霄。地形窄束甲刺骨，眥裂不復能相鏖。棄兵衮衮令不殺，部曲易主無纖囂。慟哭皇天未厭禍，空同無色勁氣消。狂童得志賤物命，隴上盤馬爲嬉遨。蒼皇林間健兒婦，翦紙瀝酒呼嗷嗷。將軍疾趨占葬地，年年載柩爭咸崤。朝廷不惜好官爵，絳蠟刻印埋蓬蒿。三公悲吟困數敗，車上輕重如鴻毛。白衣壯士氣塞腹，憤勇不忍羞本朝。重瞳三顧可易得，亮輩本亦生吾曹。窮居哀牢厭咄咄，歲月奔激朱顔凋。當年請行大明下，今日頹墮思南巢。陽羨溪光逗蒼玉，尺半健鯽煙中跳。便欲買田學秧稻，不復與世爭錙毫。奈何三世奉恩澤，肯以軀命辭枯焦。以知出處繫大義，一飯四顧情如燒。賀蘭磨劍河飲馬，頸繫此賊期崇朝。歸來天下解倒掛，玉色藹藹宸歡饒。筆傾江河紙雲霧，歎頌天業包陶姚。
江淮經歲旱，春暮忽然雨。亂點踰廣津，散灑入原土。萬物氣稍蘇，厲妖莫能聚。羣山洗故塵，紫翠坐可數。昏如籠纖紗，媚若隠紺縷。碧瓦南崦中，重疊出迥覩。扁舟凌空飛，白鳥入煙舞。遥林動新滋，顔色若可取。碧草弄微芳，低昂欲來語。緐聲過沙頭，上下謳啞櫓。濃澹新畫成，快愜久病愈。念此時多虞，豈得歲少阻。焦心閔疲農，虛口待香稌。縣吏事凶貪，氣若解縛虎。惟於縱誅斂，乃能奮怒武。青天雖云明，疑不照艱苦。此時忽霶霈，知有神物主。不然諸蒼生，性命委草莽。本蹷邦豈寧，皮去毛安附。歌此告巨公，行當視前古。
大榮大辱，能生死人。二物不並，以撓厥真。之子病悶，腸如車輪。勞憂到母，饒寒著身。世俗鹵莽，輒置莫親。文彩華豔，伏不得伸。悽吟哀號，酸入四鄰。夜計破午，若燕作秦。腹憤軋軋，胸奇陳陳。淮國晚嶺，吳渠春津。去謝夙藴，歸逢故辛。雌火相丑，刮鑿遯屯。駕風鞭霆，以脫凡鱗。
畫堂三月初三日，絮撲紗窗燕拂簷。蓮子數杯嘗冷酒，柘枝一曲試新衫。階臨池面勝看鏡，屋映花叢當下簾。誰倚南樓指新月，玉鉤素手兩纖纖。
龍車鳳輦入瑶天，轍迹高懸不可攀。唯有風吹鼎湖水，青蓮花葉落人間。
未窮雙佛剎，先到一漁家。山雨已殘葉，溪風猶落花。汲泉沙脈動，敲火石痕斜。應是任公子，竹間曾煮茶。
法書遥逐使車還，嘉句新從相府頒。牢落二賢天地外，風流三絕古今間。臺文競耀高逾麗，化筆交揮老更閑。不用悲吟恐飛去，豈無神物護重關。
斷香浮缺月，古像守昏燈。
巖因更號震山居，臺上猶存舊釣磯。一派滄浪真隠處，澄清尚可濯塵衣。
大江西來遶重城，猶如叢花疋練縈。左山右阜若開避，曾是峴首當頭橫。江湍衝山山不動，滔滔雪浪東南傾。聵然巨勢壓漢境，萬楚不得專雄名。四時美景千百狀，登臨可以攄襟靈。近麓挼藍秋水綠，幽巖團纈春葩明。寒林蕭疎四面合，夏木延袤長川青。危巔碑墊龜螭蟄，陰崖檜老蛟龍形。俯瞰洲島相向背，風恬江面羅紋生。漁舠數百集其下，瞥然來往一葉輕。波底崢嶸沈翠影，槎頭鳬雁斂霜翎。天然佳致信可尚，直是丹青寫不成。叔子當年樂山水，每來置酒空壚罌。賢達勝士共愛此，謂此風景魁南荆。荆人被化思不已，立祠山椒共祭牲。爾來綿亙幾千載，瓦飛棟撓誰經營。守臣罕肯著脚到，遂至完固屬兼并。非憚鳩工繕完葺，誠知仁政難繼聲。帝眷襄陽曰重鎮，宜從館閣擇名卿。明公之來百城悅，壺漿竹馬相歡迎。政成公休屢登覽，山前車騎長晶熒。傃空寓目看不足，詩豪佚發輸精誠。乃敕寮屬復祠宇，仍從嶺上新虛亭。歲時遊憩備言詠，荆人愛之猶鉅平。羊公之政公之化，異時一致當同評。兩賢繼美何以況，山之永兮水之清。
羨師遺世網，舊隠敞新堂。月白秋庭小，風清晝榻凉。倦遊輕勢利，歸夢在滄浪。滿篋朝賢句，孤雲出帝鄉。
地高多與風雲會，天近嘗爲日月鄰。
一自題名後，思歸何日歸。雖然著宮錦，不及無斑衣。故里桑榆晚，他鄉雨雪霏。庭前停玉軫，目送鴈南歸。
繫國安危唐上宰，功成身退漢留侯。二公閑暇開高宴，九老雍容奉勝流。共接雅歡恩意洽，不矜崇貴禮容優。賞心樂事人間盛，豈謂今稀古莫儔。
壯歲塵埃祿事牽，老歸重到舊林泉。曾無勳業書青史，偶向康寧養老年。自分杜門居陋巷，敢期序齒預公筵。更慚形穢才凉薄，不稱圖真接鉅賢。
西園勝跡名天下，唐相經營用意工。島嶼回環壓湖面，樓臺重複倚雲空。濯纓泉潔存遺跡，促軫亭空想舊風。公暇未應無客會，春遊更喜與民同。
藏拙歸來已十年，身心世事不相關。洛陽山水尋須遍，更有何人似我閒。
同登青雲梯，遠訪紫雲洞。黄冠既前導，絳韝亦後從。幽奇素所希，險絕曾無恐。況此巖谷遊，不知雙舄重。攝衣叩洞戶，肅若心神悚。兩崖勢相嶔，左右如抱擁。萬木傍森羅，一水中洶湧。信哉天下奇，豈適谷間用。賞景未盡興，向夕遽旋踵。飄然御風行，恍若遊仙夢。異日期再來，退閑心更勇。
五城三洞朝真客，紫房名隸神仙籍。玉案晨飡沆瀣精，椒庭夜飲流霞液。姑山綽約冰雪容，亭亭霞外脫塵蹤。飚馭狂遊紫貝閣，雲裝醉入白銀宮。想陪桂父與金母，崑蓬春賞蟠桃紅。愚亦放懷隨澹泊，崑芝茹朮希彭朔。常秘六泥東竈丹，每求五色西山藥。紫臺久判浮丘袂，錦州繡嶺三千里。羽駕鸞驂未載逢，經年望斷函關氣。
使從徐方來，執訊如雙魚。遺我黄石器，副之懷素書。素書與黄石，得之宜在徐。或在圯橋下，或在留城墟。因物以達意，思賢而警愚。愚今所叨竊，何必承明廬。位歷二府重，年登七旬餘。陋軀賁華衮，微名得虛譽。三朝被寵遇，八難慚嘉謨。瞻言西洛汭，願繼東門疏。意者赤松子，果是吾之徒。
天壇小有洞，神仙稱福地。草木盡翅秀，靈壽物珍異。孑立無附枝，挺生出羣類。既不假矯揉，復不煩削治。制杖待時用，訓鳩循古義。獻於君子堂，達此野人意。所獻雖已微，其意亦有謂。願公稍扶持，與國同安置。匪惟布私誠，茲乃出公議。豈圖一羽輕，復委千鈞賜。報之以寶鑑，百練粗明致。副之以雅章，二南風格備。蔀屋天光照，陋軀華衮賁。何以稱尊貺，傳家爲重器。何以繼希聲，陳詩言鄙志。
脩篁小塢潩水湄，略有亭觀體甚微。陪京上宰樂幽趣，閑乘齋舫臨荆扉。是時仲夏之晦日，日輪停午炎炎時。披襟岸幘意自適，林下穆若生凉颸。子猷愛竹不問主，魯侯在泮因成詩。妍詞麗句溢累幅，金壺酒墨何淋漓。公適東偏訪顔陋，愚當北道承蕭規。魏人思公過召伯，一言一話無所遺。疇昔篇章僅三百，至今琬琰羅珠璣。跨山飛閣常逃暑，白醪滿泛黄金巵。沈李浮瓜信美矣，回船弄水曾無之。遥瞻德星方聚處，正與兩兩交光輝。潁川異迹冠天下，湖上勝景隣日圍。鹿輿桂檝亟游覽，即見零雨東山歸。
累年分領西臺憲，留滯周南人共歎。蚤傳文價出坤維，爲有仙才生閬苑。桂籍登科既已失，蘭筋飛步終難絆。兩持漕節賦均平，歷守藩符政寬簡。聖皇繼統始謀廟，哲輔官材專進善。巍巍雲闕此歸覲，禁嚴侍從須邦彥。離襟欲判重徘徊，林下相從池上杯。別後思君何處望，肩輿頻上紫金臺。
乾元古道場，宛在香山陽。實師應請去，無滯於一方。飄然振鐶錫，殊不事包囊。孤風尤可尚，靜法固有常。真心得正住，安重如陵岡。况聞師議論，博洽而精詳。和會禪與講，若登圭峯堂。迎知向學眾，汲汲趨門牆。洪鐘既大叩，隨宜爲發揚。清伊自南來，長波極渺茫。所謂栰喻者，利濟如僑梁。
年至即還政，賢哉近古稀。明哲冠四輔，謀猷翊萬微。名遂身乃退，意確天弗違。奇節煥青簡，遺法在黄扉。仁里開新第，德宇翔采翬。宴宅儉有制，丘牆高可依。雅言重金鼎，清音繁玉徽。一覽近觀徼，三復終研幾。私橐永緘秘，蔀室增光輝。信矣賢人業，發於君子機。孤生懷絳帳，引頸詠緇衣。聖神方圖任，日冀東山歸。
君自山中來，熟見山中事。我亦山中人，素懷歸山志。切望青牛車，細問歸山計。
羨君濟上墅，勝概不可名。泉石與松竹，聲影交相清。周牆數百堵，版筑皆親營。箕尾出南極，直對茅軒明。陶廬自愛樂，蔣徑堪逢迎。但恐赤松子，到此難忘情。拾却留侯伴，從吾林下行。
燕川東北孔山西，借車直渡馬頭溪。農樵引路津不迷，行行引上青雲梯。回頭不視林木低，谷風冷冷山鳥啼。巖隈泉甘土仍肥，昔人於斯卜幽棲。春深芝朮生新荑，采芝茹朮希夷齊。諸公共遊不知疲，長吟吐氣如虹蜺。水演石上寫此詩，手拭蒼蘚脚踏泥。冒寒履險不憚辭，勉欲繼踵前賢題。
莒侯之燕處，層臺逾十尋。俯鎮千乘國，前瞻九仙岑。勿作西州意，姑爲東武吟。名教有靜樂，紛華無動心。憑高肆遠目，懷往散沖襟。琴觴興不淺，風月情更深。民被袴襦惠，境絕枹鼓音。欲識超然意，鴒原賦擲金。
老上焚庭後，昆邪右衽時。休開小月陣，罷禱拂雲祠。徒覺筋竿勁，寧聞羽檄馳。祁連皆積雪，渠答夜應施。
朔漠凝寒久，窮荒氣候賒。凍雲藏虎谷，殘雪滿龍沙。地迴胡風急，天高漢月斜。何人動鄉思，垅上聽金笳。
長憶都門外，低垂拂路塵。更思南陌上，攀折贈行人。行人經歲別，楊柳逐年新。何當逢塞雁，重寄一枝春。
宕子久行役，遼西戍未還。佳人怨遥夜，清淚浥朱顔。蘚晦蘭閨寂，塵昏寶鑑閑。相思不相見，明月下關山。
江南秋色蚤，江上蚤蓮芳。佳人采紅萼，兩槳渡橫塘。翳日華芝薄，隨風錦䋏長。蕩舟方自樂，綠水任霑裳。
明月流清漢，娟娟照洞房。微風吹敗葉，颯颯下銀床。塵晦流黄素，鑪銷壁惡香。年年機杼妾，獨怨夜何長。
遠別苦無悰，離居常戚戚。顧慕懷所歡，徘徊彌自惜。瓊蕊不可采，瑶華未堪摘。惟憑尺錦書，一寄長相憶。
頗傷金管遽，仍恨緹光促。四序若循環，百年如轉軸。佳人暮不歸，蘭苕春又綠。空持綠綺琴，愁弄陽春曲。
佳人名莫愁，采桑南陌頭。困來淇水畔，應過上宮遊。貯葉青絲籠，攀條紫桂鈎。使君徒見問，五馬亦遲留。
巫山高不極，高與碧穹齊。朝雲常藹藹，暮雨復凄凄。髣髴聞珠佩，依稀認繡袿。無能留彼美，徒使夢魂迷。
遠疏銀派浪，深入帝王州。不爲朝丹禁，何緣異眾流。冷穿平樂觀，清繞景陽樓。金屋嚴粧罷，香波苑外收。
翠羽亭亭蓋，微障越鄂君。錦書何日寄，繡被幾時薰。步穩非因學，絲輕未見棼。唯愁容易散，盡作楚天雲。
漢室言中圮，咸京欲伴蕪。髹墀傾馺娑，齯齒笑諸于。未暇平青犢，旋聞奉赤符。貨泉誠妄改，天命本難渝。
久吏皆黄髮，頻年困赤眉。忽逢司隸屬，重覩漢官儀。謳詠皆欣合，民靈共樂推。區區蹇囂輩，猶不悟天時。
馬圉言雖驗，鳧毛事亦奇。紫微纔遍植，白刃已交馳。星麥應無酒，私蛙尚有糜。銅駝休反袂，何救黍離離。
亭亭依玉砌，鬰鬰盡瓊枝。璧月夜雖照，金風秋更吹。陳宮唯是唱，漢殿只應悲。似有君軒戀，歲寒終不移。
西陵何限栢，一一勝瑶華。幾縱青絲騎，多逢油壁車。香囊猶未致，春带已成賒。莫作雲間月，願親梁上霞。
縠帔絳綃頭，牆東隱儈牛。閑門甘骯髒，薄俗重伊優。有頍寧須拂，無資可用游。故人雖茜斾，那復問前騶。
塵中久絕跡，谷口自忘機。草橋凌晨出，柴車向夕歸。磴泉濡蕙带，逕竹敗荷衣。借問何爲者，山中嘗采薇。
隱几清吟久，投瓢浩歡頻。如何爵舉日，猶是傳還人。膠葛終當戾，洿塗偶未伸。若嫌家監傲，殊不厚田仁。
明河秋耿耿，小閣夜愔愔。魯酒不成醉，洛生唯是吟。簟凉初卷玉，罏暖乍薰金。默坐終無寐，西窗月影沉。
皎皎新秋月，分明照洞房。幾人千里別，今夜九迴腸。皓彩穿珠幌，澄輝上璧璫。畫樓兼繡戶，渾是可憐光。
鼓吹盡私蛙，蓬蒿蔣徑斜。梧高唯待鳳，柳密只容鴉。度暑巾裁縠，迎凉帳卷紗。茂陵無奈渴，猶有鎮心瓜。
別院秋仍靜，高堂夜更閑。繁絲移寶柱，數曲奏陽關。好薦瓊筵上，長親黼座間。野王雖後出，無復謝東山。
同雲方靄靄，瓊屑已瀌瀌。陌逈皆連璐，臺高盡結瑶。羽樽深酌桂，碭壁暖塗椒。誰念牛衣客，袁扉困一瓢。
乍出扶桑海，如輪隱半規。未晞槃上露，已側檻中葵。赫奕晨霞映，空濛曉霧披。君看可憐處，偏在照梁時。
遠目仍秋望，依依江上風。煙濤寒颭白，霜葉亂翻紅。列岫晴霞外，遵鴻晚照中。覊懷同屈宋，倚立恨無窮。
緜緜上釣磯，漠漠擁閑扉。石面風梳髮，垣根雨濯衣。不將凡卉雜，還與俗塵違。謝砌曾成詠，深嚴近紫微。
带緩何曾綰，眉長未見愁。青青緣御路，鬰鬰映金溝。亂絮凌空蕩，繁絲逐吹流。傳聞隋水上，千樹擁迷樓。
玉梁千丈駕澄流，曾與羣仙爛熳遊。丹桂扶疎應近月，紫苔漫沒幾經秋。濛濛五里皆金霧，岌岌三休是寶樓。此地回驂時一望，世間塵上盡蜉蝣。
燕姞夢魂唯是見，謝家庭戶本來多。好將綠葉親芳穗，莫把清芬借敗荷。避世已爲騷客佩，繞梁還入郢人歌。雖然九畹能香國，不奈三秋鵜鴂何。
締交何止號如龍，發篋疇年絳帳同。方領聚游多雅致，幅巾嘉論有清風。名高闕里二三子，學繼臺城百六公。別後愈知琨氣大，可能持久在江東。
甲第峨峨爵觀前，對回微岸鵕鸃冠。錦韉飛鞚丹砂埒，蜜炬流膏紫玉槃。狐尾單衣常裛麝，虎頭雙綬鎮薰蘭。閑馳便面章臺陌，里巷兒童逐彈丸。
高樓閑背夕陽登，渺渺長懷不自勝。錦瑟有時聞北渚，鈿車何日到西陵。地寒萱草猶難種，天遠瑶華豈易憑。多謝蘇門清嘯客，了無塵事染壺冰。
綸巾短袖迎凉服，繭犢笨車乘興遊。豈謂煙霞生曠達，只緣塵土倦伊優。更無傾蓋將誰共，縱有吹彫不我留。曾達酒壚惟獨醉，幰前猶恨欠三騶。
薰飚獵獵度融紗，赫日流金樹影斜。寢簟冷便鋪薤葉，門裾輕愛曳橦華。仙槃想挹三危露，靈漢思乘八月槎。雪散冰丸猶長物，鎮心堪笑茂陵瓜。
漢宮金掌露淋漓，椒殿裝梅欲罷時。宿靄空濛昏繡桷，曉暾依約上文㮰。九苑威鳳猶棲閣，三匝驚烏尚繞枝。玉女窗虛蓮燭謝，西南金魄隱殘規。
玉唾神遊接漢京，朝元金碧照天明。香波淺鬭龍原潤，炎液深涵雁甃清。狎獵亂光浮藻井，穹隆長影浸彫楹。聖皇勤儉無西豫，輦路經春煙草平。
獵遍蘭叢與桂枝，巢居未必有先期。靈臺十仞烏隨轉，阿閣三重鳳豈知。度柳暗催蟬嘒嘒，出雲高送雁離離。漢宮玉樹知何限，爭忍重吟畫扇詩。
縹帙青箱次第開，慨然英氣轉難裁。莫言美事俱長往，須有清風屬後來。彈鋏始知皆瑣旅，枕戈方信是雄才。平生自况真非薄，只是休容楚鴆媒。
星弧首闢羣英彀，天畢初張眾目羅。漢傅仍聞求泛駕，周明何止育菁莪。碧紗已有蓬山籍，綠李將分桂殿科。全伏阿香推轂力，九門三月化陶梭。
漢祀精禋潔，云亭禪禮殊。金泥伸秘檢，車轂尚編蒲。越席侔前制，文茵愧後塗。軟輪同致美，規地用難符。翠幰芳蕤集，華芝秀彩敷。升中儀矩盛，備物壯皇圖。
國重司寒祭，羔羊獻禮陳。開冰遵舊典，薦廟屬昌辰。肥羜方登俎，清壺冀饗神。蟲疑非蚤夏，狐聽異先春。鑿鑿凝光瑩，峨峨發彩新。何當比魚上，從此出迷津。
萬壽稱觴日，天光肇祚辰。新陽方改故，暖律已升春。桃梗分朱戶，椒花獻紫宸。子輿方養浩，何必造盤辛。
借問此何時，南園蝶又飛。杏梁棲紫燕，麥垅覆驚翬。榆莢深堆砌，楊花亂撲衣。洛吟經永日，還似舞雩歸。
洛涘幽居植，江南驛使傳。一陽初應候，萬木獨爲先。素萼凌繁雪，清香襲淡煙。欲知佳麗處，漢殿曉粧妍。
林花脈脈怯朝煙，雨隔蘭庭曲水筵。欲買春花無定價，東風撩亂擲榆錢。
小院閑扃煦日長，靜探琅簡事虛皇。依依柳蔭銀塘暗，習習風穿玳押凉。碧合暮雲連礎潤，綠攀奇樹透懷香。蒙山近得脩真訣，辟穀常飡太乙糧。
漠漠鮮雲習習風，谷鶯嬌囀小園中。謝塘初長如裀草，湘渚難留避弋鴻。輕雨落花紅撲地，惹烟垂柳綠縈空。尋芳好伴高陽侶，深憶東山採藥公。
青閣登臨恨已多，可堪蘭景又妍和。書囊閱盡應成癖，詩思狂來恐是魔。玉樹芬芳連霧縠，珠櫳隱映隔雲蘿。鸘裘貰得楊昌酒，度日無悰倚瑟歌。
煦日亭亭晝漸長，煙藏幽砌蕙蘭香。纖垂謝監園中柳，嫩折羅敷陌上桑。出谷曉鶯遷綺樹，入簷風燕語雕梁。瑶華欲寄嶺頭信，心逐白雲歸帝鄉。
此子徒能讀父書，兵降始信藺相如。却令後代承家者，每到長平戒覆車。
卧龍纔起扶衰世，料敵謀攻後出師。幃幄既持先聖術，肯來山驛旋沉思。
韓信未遭面主顧，蕭何親至此中追。君王有意爭天下，不得斯人未可知。
平日漁樵皆病涉，當年將相盡成功。淮陰未濟酇侯識，留得雄才歸漢中。
水濱山曲蹔盤桓，盛事臨風一據鞍。莫訝史君頻歎詠，古來君相受知難。
途中勝跡盡留題，獨有韓溪未有詩。直把蕪詞重疊詠，只圖流播路人知。
楚舞休飛鶴，燕歌罷繞梁。高堂橫綠綺，上客奏明光。秋月華池凈，春風蕙草香。還卭有辭賦，仙鳳正求皇。
蘅薄頻牽望，陽林久駐鑣。香囊徒叩叩，雲月自苕苕。翠佩傳情密，曾波託意遥。翩鴻漸高逝，翻恨隔神霄。
楊柳亭臺暮，梨花院落深。玉池波湛湛，珠幌影沈沈。遠思隨莊蝶，春懷怯雍琴。萱蘇不蠲忿，擁鼻獨清吟。
宿靄藏飛觀，晨霞幌繡甍。錦幃人未起，珠樹鵲先驚。爐暖香初燼，窗幽燭尚明。更開花上露，粧淚鬭盈盈。
綺節初抽翠，金塘久託根。何堪混蕭艾，自合比蘭蓀。碧映龍池水，青迷楚澤魂。年年增恨處，長信與長門。
朝罷章台陌，追隨紫燕光。鴈陂冠綠幘，洛浦授明璫。下士營三窟，名姬號四香。十千沽斗酒，結客少年場。
擢幹殊瓊巘，託根非嶧陽。發華臨玉甃，倒影覆銀牀。方待高朋集，寧容眾鳥翔。尾焦期入爨，誰識蔡中郎。
拂地高陽翠影濃，楊花斷續蔽香紅。密和微雨粘沙坂，亂逐輕風透綺籠。漆圃旋驚飛蝶夢，玉庭頻擬散鹽空。青門一望依依處，千里金堤二月中。
金屋無人夜未央，獨吟團扇倚椒房。辟寒猶待君王意，鶴燄熒煌龍漏長。
體輕全不勝鸞釵，常羨同心上苑梅。翠輦未來珠箔卷，漆盤猶貯夜明苔。
飛觀接江干，乘閑獨憑欄。鮮雲橫列岫，芳草蔽遥灘。梅笛吹漁浦，荃橈泛鷺湍。登臨謝康樂，寄遠折瑶蘭。
紫燕動光輝，春遊鴈鶩陂。鶴天方爛熳，鴻蓋任追隨。促席開瑶瑟，當歌泛羽巵。言歸將薄暮，不羨習家池。
清夜開良讌，金缾泛羽觴。蕙肴芬潔俎，蘭焰耿華堂。妙舞流風雪，妍歌繞棟梁。西園堪賞玩，明月照銀塘。
汗馬出長城，橫行十萬兵。晨驅左賢陣，夕掩亞夫營。雪壓龍沙白，雲遮瀚海平。燕山紀功後，麟閣耀鴻名。
錦带佩吳鈎，翩翩躍紫騮。垂鞭度永埒，挾彈過長楸。平樂十千酒，南城百尺樓。荆娥拂雙袖，日夕又遲留。
雨過新含灼灼華，煙籠芳樹勢交加。狂飛粉蝶穿朱檻，巧囀流鶯傍碧紗。露井細香飄烈麝，霜林濃艷散餘霞。嚙毫更近成陰處，似入仙源一逕斜。
碧檻初榮槿，芳園已莠葽。翠岑應解鹿，高樹欲鳴蜩。霞綺籠飛觀，雲峯映瑣寮。霜紈徒比月，仙馭好凌飚。寒水沉朱李，新吟寄綠蕉。藥房清氣爽，荃壁冷香消。玉沼賀荷嫩，蘭禳乳燕嬌。薄帷安畫石，幽徑採神虈。每欲求飛雪，常思造結瑶。浩歌頻倚瑟，長袖幾炊彫。靜對黄梅雨，閑吹紫玉簫。砌榴紅爛熳，窗岫碧岧嶢。袁趾疏還往，顔居正寂寥。且傾光祿酒，莫發采菱謠。
小檻風驚葉，幽庭露泫柯。芳塵千里遠，幽恨九迴多。螢影穿簾押，蛩聲出砌莎。寸心無以寫，愬月但長歌。
獨誦潘郎秋興賦，閑吟謝守怨情詩。風摇紅樹啼螿急，月照綠窗清漏遲。
秋宵萬籟沉，羌笛似龍吟。向秀忽思舊，馬融方好音。細聲寒入牖，殘韻半和砧。莫奏梅花曲，旅人情更深。
古寺清秋日，微凉寶殿中。玉題高納月，金鐸碎摇風。翠蘚緣階碧，幽蘭裛露紅。閑聽連葉漏，吟對惠休公。
古寺清秋日，幽閑景倍殊。晚雲遮鷲嶺，新月照蝦鬚。玉露霑籬菊，金風落井梧。武泥求泛駕，張翰莫思鱸。
古寺清秋日，登樓擁鼻吟。微凉生柰苑，輕吹動香林。窗外螢飛火，籬邊菊散金。靜彈流水曲，何處有知音。
古寺清秋日，潘郎興倍長。院閑披鶴氅，人靜掩鷹房。密樹驚晨鵲，幽軒耿夜螿。班姬應詠扇，通夕恨昭陽。
古寺清秋日，含毫凭小樓。雨微滋石蘚，煙淡落霜楸。紫燕休巢幙，蒼鷹已下韝。閑傾浮蟻酎，時典鷫鸘裘。
比到重陽猶五日，露披金菊滿東籬。莫言預賞非真賞，大抵先時勝後時。密蕊不容羣蝶采，清香未許眾人知。幕中婉畫應多暇，來伴淵明把酒巵。
寶剎翬飛切紫霄，況蓮開士木綿袍。黄昏尚倚危樓望，反照南榮唄梵高。
桂魄騰車朱戶深，瑣寮珠箔夜沉沉。慵聽北里吹竽燕，閑倚南樓擁鼻吟。玉宇暗銷紅燭影，銀床斜轉碧桐陰。金缾剩貯程鄉酒，留待龍交滿滿斟。
薄宦覊塵事，勞生困夏畦。偶來遊日觀，更喜躡雲梯。便擬紉蘭佩，相招隱竹谿。回看廣津路，欲問轉多迷。
聞道頻揮霹靂手，定知不費琰之才。且投丹筆携詩筆，來就花間把一杯。
十二瑶樓切絳雲，醉遊崑閬碧桃春。煙藏玉樹棲鸞穩，露浥芝田唳鶴頻。閑訪五城騎白鹿，靜尋三洞駕黄麟。紫房求看登真錄，說是明晨第一人。
飄飄詞賦已還卭，法牖推賢繼祖風。緩頰且驚儀舌在，隻輪休歎阮途窮。佇觀振翼遷喬木，忍學棲衡嗜晚菘。楚寶定須三獻遇，肯教煩歲泣如虹。
麗藻遒文絕比肩，買符新自帝州遷。四溟浪闊鵾須化，三島路長鸞暫閑。桂玉擅名將繼却，簞瓢樂道且晞顔。前春定奮沖天翼，休抱如虹泣楚山。
涪陵古群接青臺，巴俗頻思叔度來。魚竹乍分天顧息，星軺初動隼旟開。一麾暫輟含香職，雙筆猶淹視草才。佇聽陜棠民頌洽，紫泥對詔下蓬萊。
棣萼聯華繼昔賢，素園遊想已多年。方觀藪鳳翱千仞，將見牀鸞上九天。寬詔已聞求泛駕，盛時休憶賦歸田。來春定中穿楊箭，好約抽毫玉陛前。
獨駕輕鴻返故園，冠霞曾醉錦江煙。五圖金記何年授，九籥丹經幾處傳。曉別閬州飛玉斝，暮登秦嶺挹紅泉。椒庭他日重相見，應許壺中看列仙。
德滿椒蘭學滿籝，升堂鴻藻繼雲卿。舜庠蚤中巍峨選，儉府還馳醞藉名。捧詔定趨文石陛，揚鞭將度洛陽城。麟台馬署期高步，閑繹蕓籤聽苑鶯。
携手北梁道，送君南浦春。斜陽沉璧彩，流水濯纓塵。郢酒頻揚觶，燕歌旋愴神。瑶華如可折，堪寄隴頭人。
火宅清凉廕慧雲，海潮芳論更難倫。鷹房暫鎖巴山下，虎錫還飛錦水濱。貝葉文皆收縹帙，林蘭衣不染紅塵。亭臯欲別偏多感，緣是雙林社裏人。
小閣登臨春暮時，綺欄飛闥映遊絲。鶯喧曲檻韓馮樹，蘚晦幽庭貢禹綦。閑對碧雲吟桂水，狂思長袂宿蘭池。徘徊望斷江邊客，采得瑶華寄與誰。
高情樂幽趣，遂與塵事違。巖谷久潛照，魚鳥知忘機。方邀栗里會，却指冶源歸。借問歸何遽，山中芝朮肥。
澤宮登甲第，殿省滯時英。閩國題輿貴，稽山晝錦榮。軼才猶絆驥，美俗仰誠衡。壽母平返喜，迎知訟牒清。
藐姑容化三陰館，勾漏砂封六乙泥。五練夜窮蒼玉几，七明晨采碧雲梯。冠霞高挹浮丘袂，握髓深藏鬼谷谿。如有西山駐靈藥，何妨相贈一刀圭。
千仞清溪絕世紛，先生高卧白雲根。近來名係丹臺籍，多向蒙山見羨門。
紫府仙人每馭飇，朝遊三島暮三茅。他年內史功成後，願結山陰世外交。
常感真公傳隱訣，每言凡骨是仙材。他時載挹浮丘袂，直在崑峯十二臺。
不才惟侍高門慶，奕世皆爲外計臣。鄉老相逢頻教我，盡忠思孝報君親。昔年鄉賦議興賢，曾接諸君硯席間。屈指歲華逾一紀，錦衣懷綬過稽山。
二星同入蜀，三歲復還臺。秋晚華軒去，江濱祖席開。歸途雖日遠，別酒任山頹。思渥迎知厚，當朝重使才。
學省新開用退之，陽城司業定相知。休思杜曲仙鄉隱，好獻元和聖德詩。三部共推鹽鐵論，五溪曾制虎貔師。濟源處士功成後，始信書生善出奇。
山人遠寄杜鵑禽，因寄山禽遂寄心。應謂不如歸去好，高飛却入舊雲休。
閬苑當年硯席同，別來三十八秋風。東朝新命西歸去，珍重賢哉鶴髮翁。
囊奏祈分務，綸恩寵亞卿。揮金還故里，脫屣謝浮榮。綵服趨庭學，彤襜解榻迎。送言慙有味，何有答希聲。
知止遺榮世所稀，帆風美滿浩然歸。江邊聞有梅真宅，吟對西山不掩扉。
紞如驚曉鼓，仙斾戒晨興。萬臂攀朱轂，千兵擁綠縢。歸途非杳邈，高步即嚴凝。竹馬光前迹，蒲鞭掩舊稱。睿襟思啟沃，宸扆佇疑丞。輿論方盈耳，僉謀盡伏膺。公乎調大鼎，皇矣賚良肱。屬吏垂三異，微才僅五能。梁園暫未至，燕舘愧先登。北海難充薦，西曹久見矜。頑金雖自況，巧冶欲誰憑。深結君軒戀，翻思附驥蠅。
不獨龍山勝致全，黄樞開宴盡時賢。風回綺席鸞觴泛，日上彤襜虎幄鮮。陶菊香濃侵玳押，吳歈聲緩倚鵾絃。雲牋一幅西園什，如聽鈞韶下九天。
閑脫蕉衫挂樹椏，竹冠芒屩自耘瓜。心形散傲如園吏，椑榼縱橫似酒家。古檜婆娑張碧蓋，流泉詰屈動青蛇。風清日落未歸舍，待得東南見月華。
平淮伐潞皆殊績，靖亂夷兇著往編。今以薄才叨重任，改將微效覬前賢。人慙肖象求商野，德謝非熊起渭川。惟有安昌念高第，雅章稱述愛彭宣。
書從北海寄西豪，開卷纔窺竦髮毛。范墨韓文傳不朽，首陽風節轉孤高。
地勝當春早，身閑愛景幽。微風吹積水，盡日颺虛舟。客至解懸榻，魚來避直鈎。機心本不動，猶恐駭羣鷗。
岸幘長吟坐釣磯，花香漠漠柳依依。夕陽湖面光如鑑，風送虛舟自在歸。
一軸詩三十，詞高氣格雄。文通推雜體，吉甫讓清風。平日丹青筆，當年造化工。安車有餘力，移向二南中。
盡日觀魚坐水邊，悠然獨酌望青山。罇前解下淵明帢，起就東奚濯膩顔。
古鼎良金齊法精，未知何代勒功名。更須梓匠爲鳧杓，堪與仙翁作酒鎗。滌濯尚應勞犢鼻，腥羶不復染羊羹。水邊林下風清處，長伴薰然醉玉傾。
灼灼穠華照碧流，素煙絲雨助妖柔。武陵不放劉郎去，更就桃根繫小舟。
公臨趙北際，宅據許西偏。來往由通德，逢迎阻見賢。嵩高當牖外，潁樹出牆顛。信宿依華廕，身居賀燕前。
昔忝西州牧，驅車經劍門。見君新鑿沼，延我共開罇。治岸依山麓，疏泉透樹根。鴨湖今日會，往事喜重論。
舊許陪原郡，時清偃息優。羨君熊軾去，奪我鴨坡游。草樹秋方密，禽魚晚思幽。相憑皆與問，猶憶醉翁不。
雪苑揮毫寄雪宮，丘門褒寵過華蟲。希聲遠奪霜鍾韻，妙墨高踰禊帖工。辱韻頗慚才陋薄，玩辭彌見意勤隆。西南跂望安昌館，何日陪隨似戴崇。
盡日望西山，扶筇復倚欄。遠觀猶未足，更作畫圖看。
逆壘彌天甚，君王駐翠鑾。荆榛親剪伐，家業信艱難。一劍山河定，千年廟社安。故城禾黍美，無復驗泥丸。
舊說男兒本分官，更將詩句報長安。虛庸自省尤非據，深玷君家漢上壇。
長生私語都無益，芳樹交柯自表奇。就使玉真如素願，山陰拱木竟何知。
地占蓮華麓，谿環鷲嶺巔。密林含細籟，巍剎照清漣。獨賞寧妨醉，幽吟定廢眠。支郎諳雅尚，掃榻就潺湲。
暫枉觀風斾，從容賞物華。藍山青有玉，輞水碧無沙。林靜聞啼狖，川長見落霞。宜尋幽徑處，竹里到南坨。
古寺依山構，高車冒雪游。穿林皆玉樹，倚檻盡瓊樓。景勝煩詩筆，財豐緩計籌。巖阿聊寄傲，物外恣尋幽。韁鎖慙羈擊，匏瓜歎滯留。無因陪雅躅，清唱復難酬。
東秦假手裁經歲，偃息山齋興味長。怪石罅中栽薜荔，碧梧陰裏種麻黄。吟牽翠蔓秋煙潤，醉擷纖英曉露凉。內省非才寡遺愛，爭教所憩似甘棠。
雨後城南路，無泥未有塵。因觀曲江樹，更憶杏園春。草色遥侵水，山光翠逼人。劭農兼訪古，攬轡緩朱輪。
城南風物勝，最勝是華嚴。謝墅偏幽寂，顔郎此退潜。流泉清遶砌，列岫翠當簷。更愛村橋畔，楊花撲酒帘。
得時應在穀城山，蒸栗溫姿照席間。助我漱流高卧意，曲肱從此不晞顔。
跡貴雖軒冕，心閑似隱淪。林間新葺宇，公退此頤神。蘚色青緣砌，池光碧照人。愛君高雅趣，琴酒屢相親。
桃花石器榴花釀，携就南湖訪飲朋。雅論清吟凉月滿，山翁不惜醉騰騰。
凉夜南湖飲，林端月上初。樽罍既古雅，亭榭復清虛。靜賞興無盡，劇談歡有餘。羣騶不熹事，應厭久停車。
不取歸資厚，仁風藉爾揚。論財雖儉薄，應用極清凉。六角價非重，九華名未光。傾心既已久，安石勿相忘。
爲愛高橋月色多，飛觴捉塵對吟哦。輕舠一葉時來往，驚散雙鴛動碧荷。
重訪隱齋留雅詠，將歸禁署促東轅。曉猿夜鶴君家物，不戀南湖只戀軒。
蒙頂露牙春味美，湖頭月舘夜吟清。煩酲滌盡沖襟爽，蹔適蕭然物外情。
湖上高樓對遠山，一罇清醑且開顔。今朝尚作林塘主，明日將歸侍從班。心向白雲雖自樂，身趨丹禁未容閑。爲君不惜厭厭醉，賞盡銀蟾秉燭還。
山水清音步步隨，謝家歌舞豈須携。深游霧市身應潤，直上蓮峯路不迷。細草舒茵承蠟屐，長松傾蓋護雲梯。巖隈靈藥皆堪采，采得盈箱亦自提。
雲淡天迷楚，樓高地占秦。哀箏一行鴈，小字數鈎銀。巷陌三條月，池塘十步春。府門初夜閉，多少夜游人。
孤筠勁質異纖柔，欲假携持助勝遊。不爲凌霜高節在，對公靈壽合包羞。
素牋明潤如溫玉，新樣翻傳號冷金。遠寄南都豈無意，緣公揮翰似山陰。
華陽山相遺巾法，蜀國烏紗學製成。公厭貂裘今已久，定知野服稱高情。
舊譜最稱蒙頂味，露牙雲液勝醍醐。公家藥籠雖多品，略采甘滋助道腴。
微物達誠方愧極，雅章流惠見情深。野夫自是甘芹味，國老何嘗靳玉音。伸紙恣窺藍肆寶，登函頻作洛生吟。辭清墨妙真雙絕，韞匵傳家勵子孫。
曉闢天閽出帝綸，麾幢誤委不才臣。六條頒詔專臨雍，一道全師別制秦。雖受深恩辭北闕，擬將何術撫西人。他年遂解簪纓去，乞去伊川號散民。
昔年公掌秦中漕，虎節尋提四鎮師。從此功成爲漢相，至今闕內仰蕭規。新詩遠寄音盈耳，累牘頻窺喜見眉。更問春遊何處好，夾城西面景龍池。
凜然威望讋西戎，十萬貔貅節制中。從古藩垣謀帥重，于今詩禮得才雄。勤歸定是推優賞，靜勝由來保上功。不獨韋平稱世美，緇衣兼詠武桓公。
分得魚符守雍州，垂帷閉閣再經秋。眼看巖岫將登覽，身似匏瓜苦滯留。杜曲朱坡雖已到，圭峯紫閣未曾遊。却輸假道歸朝客，上遍終南寺寺樓。
死節古來雖有矣，大都死節少如公。惟圖救主重圍內，不憚焚身烈焰中。龍準有因方脫禍，猴冠無計復爭雄。如何置酒咸陽會，只說蕭何第一功。
瑞相雙刊玉，仁祠側布金。輪蹄一道過，風雨二山嶔。密蘚蒼緣壁，喬松秀出林。村僧不可語，難問祖師心。
濟世安民主，擒充執竇歸。山川遺氣象，史冊動光輝。原廟今昭德，羣雄昔畏威。虎牢名自久，牛口諺應非。關塞侔天險，封疆介日圍。特吟摩詰句，度水柳依依。
上公遺我游嵩具，匜盥杯盂色色全。拂拭便須延隱逸，潔清那敢污腥羶。行齎每度雲巖側，器使當居蠟屐前。林叟谿翁皆竊玩，山厨因此識嘉籩。
非才久玷鈞衡重，乞得麟符守洛師。聖造如天從素欲，愚衷何地報鴻慈。先塋松檟躬時省，私廟萍蘩潔仲祠。相國情深最知我，郵筒千里貺新詩。
雅章追念栢臺遊，屈指今逾二十秋。初奉南牀持大憲，後陪東閣告嘉猷。心如金石同謀國，路出風波免覆舟。聞欲堅隨赤松去，擬携靈壽從留侯。
子真仙裔富高情，遠寄仙禽至洛城。昔向華亭常警露，今來緱嶺伴吹笙。稻粱猶憶嘉禾美，竹樹應憐履道清。已遣吾家伊水墅，旋營莎薦似咸京。
一崦抱溪斜，前朝輔相家。遺基皆瓦礫，古木尚煙霞。夙昔東山墅，留連上殿車。雖云營退隱，未免逐豪夸。事往如飛鳥，林空噪暮鴉。池平無舊鳳，堤壞有殘沙。野叟猶能說，樵夫亦共嗟。至今巖石下，多長紫薇花。
歷覽平泉記，文饒性苦奢。如何伊上墅，多是日南花。美蔭皆奇樹，清芬悉異葩。安知桃李盛，不及晉公家。
竹樹環青嶂，樓台生碧煙。珍奇窮四海，景象冠三川。上黨夷兇日，太和歸國年。此時能勇退，應遂老平泉。
吾觀李太尉，所失在誇權。名遂不知退，膏明惟自煎。終身戀華組，何日到平泉。徒有思歸意，歌詩盈百篇。
一徑極幽深，清泉響竹陰。昔人曾隱霧，衰世偶爲霖。謀國無長策，論兵肆褊心。王師遂不振，物議愈難任。仰藥身雖殞，攻關盜轉侵。傳家絕諸藐，遺業變雙林。僧朴俱難問，碑昏尚可尋。徘徊念陳迹，不爲歎人琴。
赫奕晨霞照萬燈，路穿闕口勢如吞。橋邊楊柳垂青線，林下鞦韆掛綵繩。平地伊流不一抹，半天嵩嶽翠千層。行行漸入吾疆理，竹塢松阡間綺塍。
鞅掌公庭暇，登臨闕塞秋。清談不廢務，遠望略消憂。二室欖前見，長伊天際流。僧歸下樵徑，客去上漁舟。返照明金剎，飛泉響石樓。放懷真趣得，縱目滯情休。像列三龕密，波翻入節稠。悵然高世意，不減冶城遊。
脩竹蔭清溪，潺湲闕塞西。石床平有蘚，沙路潤無泥。粉白松圍古，藍生草带齊。難留批勅字，救旱作雲霓。
寶剎層峯上，危欄凈界中。登臨近霄漢，子細見伊嵩。谷迥傳清梵，川長沒遠鴻。黄昏不忍去，月在石樓東。
六六仙峯繞靜居，俗塵至此暫消除。西來未悟禪師意，北去還馳使者車。五品封槐今尚在，九年面壁昔何如。心知一宿猶難覺，花藏重尋貝葉書。
鶴髮龐眉二老仙，林間老屋十餘間。齋糧不蓄惟栽菊，道眼長明祇看山。朋侶過從應綺用，比鄰掩映是嵩轅。蹔游自愧塵勞跡，解帢臨溪濯膩顔。
寺占嵩顔景最多，奇峯列剎共嵬峨。依巖寶砌礱清礎，出谷飛泉逗素波。下瞰長川窮渺邈，傍觀列岫極陂陁。緇林法樂堪隨喜，鐘磬聲清唄梵和。
平生箕潁志，未免困名韁。賴此營山墅，頻年至潁陽。相鄰紫雲洞，不羨白蓮莊。却愧耕夫問，歸軒作底忙。
勿謂茅茨陋，棲心即有餘。非同諸葛卧，頗類靜名居。面壁思禪理，向陽觀道書。迴頭視華屋，韁瑣宿蘧廬。
常隨凈侶呌禪關，熟聽潮音丈室間。身逐孤雲辭隴首，心如皎月照香山。儒空兩悟言無滯，覺望雙除性本閑。居守意勤當應現，不須祇到虎溪還。
上相尋芳駐畫輪，華貂玉節耀松筠。二南雅麗音盈耳，八體遒妍妙入神。魯壁再傳科斗字，稽山長詠永和春。小園從此增光價，一室熒煌照乘珍。
微吟岸幘思悠然，近對方塘遠見山。恩施洛陽均逸地，莫言此地是偷閑。
山人去作山西將，岫幌巖扉掩翠嵐。欲問證師求正住，憑師改作潞公庵。
華軒過陋巷，良讌集西園。雅飲金罍耻，高吟墨客喧。初晴山色靜，早夏木陰繁。酷愛君揮麈，清言有會元。
位高才薄困疲癃，竹影泉聲夢寐中。定去洛城爲逸客，近來書翰學揚風。
窈窕竹間路，清虛池上亭。高情愛寂寂，終日玩青青。汝水環近郭，箕山開畫屏。知君於此興，極目送鴻冥。
齋潔奉祠事，深嚴宿禁扃。露盤雲表見，鈞奏夢中聽。慎獨虔君命，清心重禮經。顧慚溫室樹，忽此集鷦螟。
鳳閣容棲集，心無外慮侵。夜凉秋氣早，人靜禁門深。大政慚無補，微才恐不任。歌眠聽宮漏，蘭焰照青衾。
孟秋嚴廟饗，公衮攝祠官。達嚮來風迥，方諸遡月寒。剪茅重屋峻，藂甓繚牆寬。仰念靈台厚，恭思王業難。
山僧知我思歸意，爲我臨伊創草堂。聞說繞階叢巨石，更須當檻植脩篁。窗間東望乾元剎，門外南趨積慶莊。便擬半移生計去，不知何似暢師房。
百種閑花草，皆非藥籠材。如何桃與李，曾不預栽培。
勿謂閑花草，色成各有宜。君看桃與李，未是歲寒姿。
天地育萬物，物物遂其生。何須强分別，不若兩忘情。
今日西園集，聯裾蜀國英。爲君聊置醴，念我昔專城。麗句皆新意，高談多故情。報君雖拙陋，所應在同聲。
重陽節始過，佳菊色猶親。東籬把酒客，西園飛蓋賓。共此林下宴，可類商顔人。清罇幸未燥，無所獻酬頻。
順時同樂慰邦民，協氣和風應早春。斗運帝車遵大路，雲從天步絕纖塵。民瞻玉色欣遊豫，岳峙琳宮望省巡。回御端闈張鎬飲，蘭燈桂魄耀星津。
潭潭相府方高啟，岌岌樞闈亦對開。棋布司存鄰象闕，星分位表拱天臺。樂天善頌傳嘉句，虔命叨居媿薄才。仰認聖皇優待意，先時曾枉翠華來。
昔年寶應茅齋主，別後炎凉已屢經。暫入城來緣買藥，却騎牛去似飄萍。緱山重訪吹笙伴，秘省長虛畫鶴廳。一任洛陽人白眼，且看三十六峯青。
四明疇昔稱狂客，二室於今號散仙。子晉料登緱嶺望，待君笙鶴共昇天。
凈居高出四禪天，更對伊嵩闢廣軒。塔聳千花依鷲嶺，舟浮一葉上龍門。雲藏古木當危檻，風遞疎鐘過遠村。我有草堂南澗口，一回西望一銷魂。
三朝光輔仰耆年，謝政歸來作散仙。筑室尚依雙鳳闕，放懷何必五湖船。清談傾座簪纓盛，綵服趨庭子舍賢。公伴赤松應念我，早教西去老伊川。
華顛相顧最相親，同是三朝二府人。曾忝政堂陪大論，又叨樞筦繼清塵。我慙蒲柳衰殘質，公稱夔龍强健身。把酒觀言兼戀德，春暉不覺漸西淪。
梁園深雪裏，更看范寬山。迥出關荆上，如游嵩少間。雲愁萬木老，漁罷一簑還。此景堪延客，擁爐傾小蠻。
平臺山芋傳區種，久餌能令玉壽延。欲長深根培客土，便期珍味薦賓筵。吳蓴頓覺名稱減，楚芰須慙嗜好偏。況是丹頭推絕品，百金供費亦宜然。
聞說家完樂，仍携山芋來。何煩心助長，惟喜手親栽。若務豐根本，應須薙草萊。迎知冬薦味，决不減平臺。
百卉千花淑景新，主人吟嘯惜芳辰。依依綠減隨隄色，灼灼紅移洛浦春。已愛清香飄宴席，更分穠艷與交親。鄒陽本是梁園客，醉賞猶思濉水濱。
此花猶未發，此酒已先香。獨有甘芹意，開罇略爲嘗。
杲日無虧彰睿聖，前星有慶耀東朝。皇明燭遠羣羌服，火德乘時眾慝消。丹扆焦榮猶損膳，華顛尸素合歸樵。夔牙共奏康哉囗，雅詠和聲徹九霄。
新詩五首緣招隱，未得西歸未敢酬。今許均勞解樞柄，期君同伴赤松遊。伊西古寺茅庵靜，不到經今八九春。巖谷定知雲水冷，宮師常作獨遊人。斗藪緇塵捋白髭，緘書先去問宮師。仙舟東下能相訪，同上平嵩把酒巵。
墨綬前朝宰，桑郊鄭圃東。叢祠臨大道，遺烈凜清風。顧我才尤薄，與君時不同。歷官無一異，得位亦三公。屑屑刑名內，區區薄領中。循良誰復道，貪刻自爲功。哲后方勤治，愚臣合盡忠。承流奉寬大，宣澤務龐鴻。此意緣思古，何人爲發蒙。神交儻來鑒，潛願啟其衷。
不到伊川八九年，重來風物盡依然。驚回俗夢鳴臯鶴，洗凈塵襟漱玉泉。綠篠侵階當蕙帳，蒼霞滿目對松阡。天憐老懶優深處，罷聽晨雞徹曉眠。
郊園乍適疎慵意，勉强逢迎已不能。赤米白鹽充野饌，蕉衫芒蹻見山僧。含風古木遮簷角，漱玉清泉瀉石稜。田父相過復相勸，早歸林下醉騰騰。
東溪伊水東，溪水丘溶溶。兩槳夷猶去，雙鳧上下逢。餘波通洛浦，倒影浸嵩峯。荷動聞魚躍，沙平見鶴蹤。島蒲森劍戟，岸柳亞虬龍。並載惟禪客，隨觀有牧童。風傳櫂謳遠，露濕釣蓑濃。不是迷津處，何煩問老農。
五里依仁宅，西鄰數仞牆。主人爲屏翰，園吏占風光。地勝金甌小，林深錦襻長。輕煙罩叢桂，幽鳥入脩篁。蘚色沿茶竈，松陰覆石床。一區誠可樂，三徑莫令荒。有木皆交蔭，無花不並芳。相期掛冠後，同此事琴觴。
疇昔常聞處士莊，林泉勝景甲山陽。一渠寒水流清濟，千仞濃嵐聳太行。枋口雲歸穿古木，燕川風過入脩篁。前賢舊業何人繼，分與三賢作醉鄉。
古寺依青障，高軒俯碧潭。山僧如有待，先掃侍中庵。
導沇靈源祀典尊，湛然凝碧浸雲根。遠潮滄海殊無礙，橫貫洪河自不渾。一派平流滋稼穡，四時精享薦萍蘩。未嘗輕作風濤險，惟有涵濡及物恩。
不較平崧與右崧，大都亭閣盡穹崇。太行太室當前後，俱是山家入望中。
公以心如水，開軒俯碧漣。嘗虛濟川檝，却就釣璜淵。北倚平崧閣，南臨種黍田。緣經冶城望，到此即懷賢。
鼎邑從來事足誇，冰臺近歲景尤嘉。天平峰秀堪圖畫，晝錦堂高可宴衙。新表門閭通德里，舊栽桃李相君家。仍聞降志相希慕，林下時乘洛樣車。
燕居堂北虛閑地，蔾藿森森欲柱天。中有紅梨最翹秀，削成鳩杖佐衰年。初同野叟甘芹味，終學狂翁掛酒錢。分寄一枝公必訝，提携不稱葛陂仙。
眾卉羣芳品自奇，遍形歌詠殆無遺。名過衛國平泉記，數協江淹雜體詩。蘇頲祗誇長樂賦，元輿惟咤牡丹詞。豈知哲匠風騷美，不間鴻纖盡物宜。
史局郎曹得俊賢，稔聞高譽已多年。山陽松菊拋三徑，泗水衣冠戴二天。合作商霖光祖構，猶持漢節滯英躔。河梁欲上難輕別，亦望遲遲駐曲旃。
醽淥如澠味似飴，朝回何必典春衣。序賓留飲觴無算，速父供甘羜更肥。不惜郫筒令遠寄，惟憂遼豕得深譏。小家麴糵君諳在，莫使邯鄲枉見圍。
臘雪應祈沾下土，府公遵命祀中天。定陪仙馭經緱嶺，應訪禪林過玉泉。和氣隨風生二室，歡謠繼日滿三川。悠悠大斾纍纍印，却愛蘇家負郭田。
若比揚雄多一廛，僅同徐勉葺東田。溝塍萬畝言之過，却恐增添助役錢。
洛城冠蓋敦名教，任是清貧節轉高。見說近添窮九老，從初便不要山濤。
遠惠奇花自洛城，吟觀醉賞動鄉情。開編讀到安仁傳，方信河陽浪得名。
惟有陳園接府城，池塘花竹可娛情。雖然不及芙蓉萼，猶得河橋史舘名。
姚黄左紫狀元紅，打剝栽培久用功。采折乍經微雨後，緘封仍在小奩中。勤勤賞玩傾蘭醑，漠漠馨香逐蕙風。猶恐花心懷舊土，戴時頻與望青嵩。
下馬入枋口，漾舟緣碧溪。雪消山骨瘦，風定浪頭低。數里復登岸，羣賢俱杖藜。徘徊巖石畔，尋覓退之題。
昔覽傳心法，知公素學禪。今遊化成寺，使我復思賢。大捨傾高產，多生結勝緣。人琴雖已矣，松菊尚依然。寶地侵蒼蘚，巍峰柱碧天。撮衣書久失，礱石像猶全。境寂遺塵慮，僧閑足晝眠。欲歸情戀戀，緩轡出燕川。
早過燕川渡，千峰插太虛。雲開微見日，水淺不漸車。風急樵歌響，霜嚴木葉踈。緣溪東北去，巖腹有精廬。
昔有幽棲士，茲焉遂考槃。驚眠澗泉響，醒酒谷風寒。列岫開窗見，冥鴻倚杖觀。韓文傳已久，合在翠巖刊。
願也乖真隱，韓文旨趣深。本非逃富貴，豈是愛雲林。已失豪華望，方萌退縮心。歸來老窮谷，村叟共浮沈。
奉祀靈源臘雪餘，薄寒風景似春初。因尋山下游三日，惟恨罇前欠貳車。南望思君回五馬，北來遺我得雙魚。新詩兩首連城貴，百斛驪珠價不如。
一代勳賢孰擬倫，惟公爵德齒俱尊。顧慙參魯辭樞筦，輒繼蕭規偃輔藩。每到碧漣思召茇，時傾綠醑憶曹樽。平嵩極目西南望，仁里高閎近鼎門。
舊池疏引透新池，轉覺澄瀾勢渺瀰。得志魚蝦爭跳躍，無根萍梗任推移。船頭欲過衝橋脚，柳眼初開映水湄。借問阿連春草句，何人先把紫毫摛。
驟易銅臺守，脂車冒藴隆。北行如拾魯，南望倚平嵩。畏日臨傾藿，驚飚走斷蓬。伊流舊親友，應亦念衰翁。
渴望甘膏蘇旱歲，日趨祠廟罄虔祈。春風也解相欺罔，鼓扇楊花學雪飛。
晉公名畫魯公書，高出張吳與柳虞。幸得魏公揮寶墨，緣公楷法亦顔徒。
治世舒長日，田家事力蘇。干戈久不識，簫鼓共爲娛。濁酒行無算，酡顔倒更扶。將求太平象，此是太平圖。
吾家伊上塢，亦自有椒園。漠漠清香遠，離離丹實繁。盈襜常要采，折柳不須藩。每看輞川畫，起予商可言。
世道逢消長，人情徇愛憎。光華如石火，明滅似風燈。巢幕堪憂燕，垂天不羨鵬。危心戒行險，視履益兢兢。
以幻能除幻，居塵不染塵。略於歌舞地，聊現宰官身。有法猶爲滯，無心乃是真。還將所得趣，試問悟空人。
說幻緣知幻，言塵爲覺塵。覺知今亦遣，塵幻豈關身。獨體方無對，雙脩未是真。因君祗夜頌，自愧小乘人。
乞領琳宮作散仙，雲情鶴態任天然。榮驅軒馭歸仁里，懇拜封章解計權。尺璧時光須愛惜，寸金鄉土且留連。銅臺事事君誇詫，莫望西山緊著鞭。
向上應無快活人，斯言未敢便當仁。留君且住非他意，好作熙寧第八春。
小圃酴醾爛熳開，盈箱採得寄銅臺。當花對酒熏然意，似到清香洞裏來。
蠻牋往復寫瓊瑰，皆是論都作賦才。花本無情亦無語，清香自到鄴城來。
已折素華迷雪苑，更將瓊艷照冰臺。劉郎曾入仙源路，又到唐昌觀裏來。
騎山樓下水軒東，一室初開待白公。雖是不如南澗上，都緣却有北窗風。銜杯避暑稱河朔，飛蓋延賓在鄴中。解榻况逢徐孺子，饋漿如飯與君同。
滿滿十分酒，高高百尺樓。於茲賞圓月，況乃值仲秋。天宇浩無際，露華光欲流。西園清夜景，公幹不同遊。
緬想建安盛，西園飛蓋遊。初筵會才雅，今夕繼風流。月伴昏星出，雲隨晚吹收。老生於此興，不減庾荆州。
紫髯真將白雲卿，總領琳宮道氣清。蘄竹一林曾斷買，青溪三弄得遺聲。季倫自作思歸曲，向秀方深感舊情。雖恨功名非謝傅，樽前更欲聽君箏。
五十年親友，如今兩鬢霜。相逢在淇澳，所樂似瀟湘。話舊如春夢，聽歌放酒狂。壓關樓下別，一夕九回腸。
仙禽壽杖垂佳貺，麗句雕章煥列星。深悉至懷形善禱，擬延西景駐頹齡。
青田雙戲九臯鳴，屈降仙姿入戶庭。宜與衰翁爲老伴，雪毛霜鬢共星星。
瑰奇擢秀從王屋，靈壽傳名自漢庭。仁者存心安老者，欲扶蹇步得長寧。
美幹非緣削治成，挺然脩直體堅輕。仙郎曲借扶持力，使助登山蠟屐行。
凍雲濃厚朔風嚴，粉揉瓊霙撲綺簷。斗變至和緣帝力，迎知上瑞協人占。晚歸漁市蓑衣重，曉上旗亭酒價添。更待三英同勝賞，翩翩賦筆紫毫銛。
盈尺初晴皓采鮮，長空極望勢漫漫。銅臺不憚三休上，冰井須添一倍寒。舟檝似從雲外過，園林如在鑑中看。冬來景象今方好，未到黄昏且凭欄。
念昔多聞友，于今四紀强。滯才君絆驥，叨命我循牆。二月芳期近，三台淑景長。東郊望飛蓋，原隰有輝光。
使艦新成泛碧瀾，更陪李郭共登仙。深慚一水如衣带，不稱君家舊濟川。
魏公前歲朝真去，寂寞闌干尚有情。莫道甘棠無異種，至今留得雪香名。
沙路無泥地側金，滿園香雪照瓊林。一枝带雨樽前看，還是去年寒食心。
文靖居留日，于茲事勝遊。春塘雖有草，夜壑已無舟。召伯昔所憩，魏人今再脩。不緣從眾樂，爭忍過西州。
北土久無臨濟嗣，宗風不振至于今。方當魏俗依僧寶，須訪堯山禮道林。東去懇邀香象駕，西來頓識祖師心。紺園變色慈雲庇，蔀屋容光惠日臨。理事融通周法界，處時同就聽潮音。不分孔老爲三教，欲使瓶盤作一金。得度皆欣龜值木，當機盡許芥投針。伽佗孤起開晨景，伊字齊脩照溟陰。獨愧鈍根非了了，宛同眢井自沉沉。願將天鉢清凉水，浄洗昏眸與濁襟。
醒時忙事醉時閑，隨分傾盃也破顔。若使玉樓休釀酒，春風應不到人間。
銷磨歲月功名內，檢束身心禮法中。除却高陽詩酒伴，人間誰解惜春風。
遣使赴西洛，因書問石楠。栽培既已久，圍徑必須添。布葉應籠檻，抽梢定出簷。丹心與勁節，無憚雪霜嚴。
酷愛池南栝，當年手自栽。出藍常有望，生白固難催。得地根彌固，凌霜勢不摧。楸梧皆不問，爲爾亦凡材。
莫結新情斷舊情，斯言明載坐忘篇。心名口誦爲深戒，祗恐迷情逐景牽。
郊居誠敝陋，平地見伊光。適值華軒過，仍當煦景長。幸能留憩止，豈敢謂高凉。綠篠緣荒徑，青蘿補壞牆。勸耕周厥土，問稼保斯箱。處擇仁爲里，歸尋醉作鄉。老懷從放達，宴坐絕稀望。後躅承相顧，交情孰可方。清吟委珠玉，雅奏協宮商。似震驚羣蟄，如牷薦大房。畏塗逢善友，酷暑得寒漿。三復勞鉆仰，詞雄韻更强。
下水關樓張別宴，別來惟是寄雙鱗。近緣荒政須藩樂，趣辦輿梁爲濟人。歌罷貫珠收畫扇，舞停回雪卷文裀。蓬山叔度憐勤瘁，繼走郵筒惠訊頻。
絺繡爲章古法傳，刺文肖象用功專。他時携去伊川塢，欲並西方皤叟仙。
詩緣大雅成歌傾，器自良工得範模。珍重星郎爲壽意，更從蘭省輟薰爐。
劇談亹亹倍塵麾，奇表堂堂對伏犀。易作詩章頻有得，難爲逋峭豈無稽。回驅大旆龍沙北，歸直清廂虎帳西。久困土山緣直道，侃然常耻病于畦。
詔乘巨艦濟安流，聖念偏於老者優。堪笑霸臣何瑣瑣，五湖歸去一扁舟。
公書苦惜春光晚，柳絮榆錢撲面飛。惟說名園絕奇品，留花未發待翁歸。
去歲曾吟怨別詩，今春醉賞又參差。洛城雖是歸來晚，趁得姚黄正發時。
洛表衡臯穀雨天，歸來景物尚鮮妍。喜隨使旆尋花圃，急趁賓簪赴綺筵。酒撥嫩醅傾綠液，曲調新譜促朱絃。玉堂仙客應潜笑，强作風情學少年。
嘗同徐勉構東田，花竹成陰雨後天。爲愛憲臺寬白簡，得隨相府賞紅蓮。清樽屢釂吟情逸，紅袖頻翻舞態妍。歸興直須三鼓盡，月華況是十分圓。
藥餌從來多客至，人情大抵見榮觀。戴崇貪赴安昌會，必爲東田不足歡。
朱樓華閣府園東，蝸陋仍依美庇中。儉幕深嚴依綠水，楚臺高迥快雄風。四絃清切呈新曲，雙袖蹁躚試小童。況是元規興不淺，歸軒爭敢便怱怱。
鑿開青障啟天門，直瀉伊流洩汝墳。八節驚濤鼉振鼓，千花寶塔鴈翔雲。巖隈雨過飛泉漲，谷口風回墮葉紛。龕穴隆穹三像列，樓臺華煥兩崖分。方陪茜旆來尋勝，不就蒲飱趁茹葷。北里笙竽皆擁從，東山羅綺半酣醺。升堂共覩皤仙貌，策杖同尋古士墳。喜脫貂冠親野老，幸隨態軾附邦君。林巒岑寂真堪賞，市井喧譁漸厭聞。人度長川猶隱映，香銷古殿尚氛氳。周生歸後蘭重佩，荀令行時蕙更薰。曉露未晞珠滴淚，秋花爭發錦挑文。羣娃散步塵生襪，小舫爭登水濺裙。釣叟傍觀皆歎羨，禪師迎謁盡歡欣。既無冗局羈閑迹，忍促回軒背夕曛。得向石頭溪上飲，從今遂不畏移文。
同雲瑞雪符丘禱，喜氣歡聲動洛師。農事迎知春後望，時寒順應臘前期。抽毫未見三英賦，貴紙先傳六義詩。賢者與民同此樂，下民無復共嗟咨。
萬艘潭匯嘉猷里，分洛疏伊盡北馳。遠引駃風通越貨，肇營勝跡在唐時。通渠中梗年滋久，美利重興勢亦遲。漕口羅門今並復，相君一一授成規。
幾年洛社盍朋簪，照席瓊枝秀出林。月夕同遊詩筆健，花時共賞酒杯深。帝綸中出榮開府，使節西馳愴判襟。遠寄佳章念衰朽，知君最有歲寒心。
自愧無才濟世難，貂蟬掛了謝朝班。襟形散逸塵埃外，杖履逍遥水石間。君亦早拋華省貴，人皆仰羨白雲閑。湖溪聞與郊居近，不用拈錢剩買山。
原夏南歸寂照庵，潜移性海入華嚴。從來野寺門風拙，頻與西堂受小參。西堂舊有牧牛圖，七祖真容列座隅。雖是宗門粗淺法，從粗入細到無餘。
好去三摩地，相逢兩會家。禪心究實際，慧眼絕空花。聞在東林日，常烹北苑茶。願將甘露味，餘潤濟河沙。
傳聞二禪伯，共是一家風。悟處頭頭悟，通時事事通。西堂入妙用，寂照舍真空。更有青青竹，菩提法眼中。
一罇江上思鱸酒，兩首伊濱憶鱖詩。今日東田遂前請，香梗綠蟻鱠紅絲。
西風一棹思鱸興，抖擻塵纓歸舊廬。最憶香山石樓下，清伊深處釣寒魚。
追思洛社閑遊伴，屈指于今太半亡。若到龍門更聞笛，定知悲感似山陽。
使指及門傳惠賜，蘄春薤葉水紋寒。相君鼎意多兼濟，欲使炎天老者安。
節應桐華始，筵開禁苑新。推恩緣舊物，如惠及陳人。眾樂聞天奏，同寅會柄臣。蘭肴享豐潔，桂醑釂芳醇。覆育需雲廣，涵濡湛露均。桑榆垂晚景，何路報堯仁。
竊祿叨榮四紀餘，退思僥倖亦無如。趨朝再覩新宮省，解紱還歸舊里廬。報國丹心明皎皎，戀軒疲足去徐徐。羣公盡出都門祖，盛事光於漢二疏。
遭時方筮仕，涉道未逢源。四紀叨榮祿，三朝忝聖恩。華顛固一節，厚載託孤根。得謝緣矜老，求全愧達尊。懋官非尚德，進秩玷維垣。海納推涵育，天容示保存。賜筵臨黼座，別旨釂金罇。獻替蒭詞拙，詳延玉色溫。雲章訓深厚，日接寵便藩。穆穆辭宸扆，遲遲去國門。戀深惟有涕，感極却無言。誓竭忠懃志，書紳戒子孫。
老臣爲感聖恩殊，趣治輕裝覲帝居。錫宴便藩親鳳扆，賜章重疊捧龜書。康時有志才終短，報國無功術已疎。身在洛陽心魏闕，願傾丹懇上公車。
今古雖殊事不殊，古今賢相事相符。昔惟晉國今康國，皆自西都鎮北都。奕葉公台緣世濟，累朝名德與功俱。鎔成九鼎歸良冶，玉季金昆動一鑪。
數曲清琴達舜聰，瑶津仙苑助薰風。朝端多士知音久，霅上故棲歸思濃。命服鮮華新爛椹，行裝輕簡舊焦桐。鄉人若問大檀越，盡在食經千部中。
二聖恩深念老臣，許從休退樂伊濱。重觀景物皆塵迹，喜見居留是故人。林下放懷無檢束，樽前道舊長精神。公難久作東田伴，却作黄樞秉化鈞。
嵩陰累晝結層陰，一夕霶沱濟物深。稼穡首資千畝籍，焦勞頓釋兩宮心。高臺便有凉風至，奧室全無暑氣侵。利澤定知均率土，保釐再起作商霖。
荐捧佳章頻歎服，洋洋盈耳類鏘金。老昏拙滯無才思，勉强難爲繼大音。
引得清伊一派通，三灣相接勢無窮。便成渺渺江湖趣，更有蕭蕭蘆葦風。西洛故年爲勝地，東田今日屬衰翁。藥園事迹分明在，盡見雲卿舊記中。
文物平津閣，風流太傅山。勝游松島外，故迹藥園間。霜蔀編爲屋，寒荆刈作關。窗欞雲漠漠，畦竇水潺潺。蘆渚炊煙起，萍漚釣艇還。竹經朝雨翠，荷借夕陽殷。幽興能招隱，高情自愛閑。從來行樂處，携手一開顔。
觀魚最是樂，莫作羨魚心。退而能結網，所得過千金。
垂釣與施食，乃是兩般心。莫作魯人意，公張取百金。
鳧鷗兩閑暇，知我無機心。躍淵宜自在，直莫上鈎金。
新堂仍設舊青氈，欲使劉伶暫醉眠。何似奇章南澗上，別開一室待焦先。
中和堂飲夜厭厭，逸客峨冠欲墮簪。深荷相君憐老意，改題氈幄醉眠庵。
曹酒清醇飲易酣，接䍦倒著不須簪。甘棠舊憩人無詠，何似退歸伊上庵。
蝸舍歸來多閉戶，貂冠掛了不留簪。每登丞相潭潭府，常憩西廂大隱庵。
兩兩台符世仰瞻，高懷沖淡厭華簪。經綸器業時方賴，難遂南陽卧草庵。
樽前不制淚汍瀾，大抵人情老別難。東閣賓朋漸分散，西都風景便闌珊。惟憑魚鴈通書問，祗對松筠想歲寒。公衮還朝副公望，永將天下置之安。
承枉安車訪孟津，披雲喜睹舊風神。昔年交會心相契，今日朋從意轉親。華髮並蒙難老福，清罇莫作獨醒人。高門積慶簪纓盛，世上尊榮孰比倫。
郢樓高唱麗陽春，重疊三章妙入神。席上縱歡殊不倦，樽前道舊轉相親。故交共是休閑客，令子今爲輔弼人。河內仙居頗優逸，風流雅尚有誰倫。
蹔別熒煌座，初爲半月期。洛城歸意切，不獨爲花時。
自古錦城雖可樂，猶言不若早還家。三城爭似洛城樂，只是安仁一縣花。
河陽滿縣花稱好，仰望山川難比肩。留鑰惠詩鏘玉振，采毫灑墨燦星聯。樽前畢集鄒枚客，舟上同登李郭仙。伊叟依劉心更切，柴車促駕即言還。
雨後全無京洛塵，名園勝景好遊人。東田兼有春毬探，來就三城報得春。
自別三城十九年，重來舊跡總依然。鯉庭兼是魚符守，戲綵承顔慰目前。
河橋洛宅近相望，三月花時日又長。蹔整安車來子舍，爲吾特啟太師堂。
去年春夜游花市，今日重來事宛然。列肆千燈爭閃爍，長廊萬蕊鬭鮮妍。交馳翠幰新羅綺，迎獻芳樽細管絃。人道洛陽爲樂國，醉歸恍若夢鈞天。
斯干室上上方北，巖伴自爲伊叟庵。每到庵中須熟寢，覺來惟共老僧談。
此庵庵北望伊堂，南望伊川極目長。更有箕山并潁水，連延直入掛瓢鄉。
洛浦林塘春暮時，暫同游賞莫相違。風光不要人傳語，一任花前盡醉歸。
用志專精妙入神，援毫肖象奪天真。能將繪素傳奇表，似與公侯結勝因。婁德高僧通夙命，王維善畫記前身。師緣素習今生悟，曾寫雲臺四七人。
淺水深山一徑通，樵夫涉水出林中。可憐畫筆多情思，寫在霜紈一扇風。
出處交游數十年，故情勤重見矜憐。東田屢涉求羊徑，西洛頻陪李郭仙。四路連城歸節制，萬兵開府壯威權。雅章垂貺尤奇絕，走筆如風似湧泉。
東郊瘠土纔千畝，繞舍團椒僅百家。地接玉泉多草木，路經緱嶺少風沙。能留過客雖無餌，時對清罇亦有花。昔日相君曾降顧，常憂蝸陋不容車。
國節移全晉，階符應列星。新開大幕府，俗號小朝廷。風偃殊鄰服，威加絕塞寧。歸來煙閣上，肖象炳丹青。
北首并州路，旌幢擁畫輪。萬兵嚴後從，百吏拜前塵。漢相儀刑重，堯風氣俗淳。政成期月報，四海望洪鈞。
將軍號令柳營傳，緩带投壺自適然。一片笙歌聞四面，晉公舊事在龍泉。
晉陽襦袴歌來暮，洛宅衣冠動去思。若到參虛念嵩少，北園南望下樓遲。
常憶東溪溪上坐，相從惟有野僧來。可憐鷗鳥知人意，料得無機總不猜。
倦翼念歸林，幽懷動越吟。更回谿叟信，深契野雲心。巴里傳高唱，英韶繼善音。便須傳洛社，紙價重千金。
爲憶伊川塢，因成洛社吟。永言聊見志，真賞得知心。黼繡頻加飾，夔牙屢振音。傳家同祕寶，不啻滿籝金。
引玉纔三唱，投珠已四吟。一鈞皆協律，六義盡同心。巨浸傾無竭，洪鐘叩有音。鼓行君正勇，怯者原聞金。
師今順寂去，所寂竟何如。倏爾歸無物，湛然同太虛。化成三昧火，超出四禪居。方悟祇園法，又勝漆園書。蘇君善知識，言詩更起予。
多年判武學，未改舊官銜。有意將投閣，無人爲解驂。師資盡韜略，况味極齏鹽。聞說鱸魚好，歸心風滿帆。
鳳棲佳果玉漿寒，馬乳龍鬚味一般。未敢便教充釘坐，更將冰蜜校量看。
藥錄雖稱性味寒，滌煩功效有多般。從來御宿嘉名著，豈與西沙一例看。
盈襜始自終南采，兼量初從御宿般。寄到鄴城人未識，阿通欣躍已先看。
多魚見饋逾雙鯉，異味兼常過八珍。更使伊賓垂釣手，轉思東上鱠鱸人。
望月懷珠重紫唇，隔牆聞賣已稱珍。奩收篋貯承佳惠，深濟頹山病酒人。
君說歸期未有期，西風又是鱠鱸時。何當會集香山伴，同赴松窗燭下棋。
君自東都至西洛，風光相賞不相違。瑞雪承露從頭看，看到姚黄興盡歸。
暮春脩禊洛川遊，絲管隨登李郭舟。仲損昌言俱未至，凝眸東望不回頭。
送君東至伊東塢，東望青嵩與白雲。又向嵩雲更東去，花前把酒惜離羣。
江無行化久，法眼眾推尊。不憚南來遠，緣從北請頻。潮音振祖道，朔土闢宗門。有授傳高弟，無遮接下根。慈航拯羣溺，慧日破重昏。老守心迷鈍，求師求一言。
四個老兒三百歲，當時此會已難倫。如今白髮游河叟，半是清朝解綬人。喜向園林同燕集，更緣樽酒長精神。歡言預有伊川約，好作元豐第四春。
九老唐賢形繪事，元豐今勝會昌春。垂肩素髮皆時彥，揮麈清談盡席珍。染翰不停詩思健，飛觴無算酒行頻。蘭亭雅集誇脩禊，洛社英游貴序賓。自愧空疎陪几杖，更容款密奉簪紳。當筵尚齒尤多幸，十二人中第二人。
洛下衣冠今最盛，當年尚齒禮容優。惟公福壽并勳德，合是人間第一流。
喜過西都暫解鞍，樽前不惜醉酡顔。推襟道舊從容久，落筆成詩頃刻間。塞外定知威令肅，幙中常得雅歌閑。相門出相歸人望，瑣闥難淹侍從班。
今朝自賞家園花，濃艷繁英粗可誇。外監上坡俱不至，紫園仙客共烹茶。
左魏牛黄數十枝，洗粧添色又新奇。金刀剪送三城去，聊助山翁宴習池。
山翁爲賞洛花奇，采筆連揮五絕詩。口沫手胝頻捧讀，蘭亭醉墨尚淋漓。
舊說河陽滿縣花，安仁當日頗矜誇。洛城花品雖奇絕，多出尋常百姓家。
朱輪大旆行春樂，濟上山陽景物佳。莫羨洛城花品好，三城本自有朱砂。
後園不見栽桃李，舊尹無能可自知。從使當時曾手植，經今十載亦凋衰。
近知雅會名真率，率意從心各任真。顔子簞瓢猶自樂，庾郎鮭韮不爲貧。加籩只恐勞煩主，緝御徒能困倦賓。務簡去華方盡適，古來彭澤是其人。
春光垂欲盡，夏景漸增添。鬰鬰松篁茂，蕭蕭風雨兼。花心隨絮落，屐齒被苔粘。巧囀鶯遷木，驚飛燕入簾。蝦鬚穿曲沼，虎爪度前簷。坐久香銷炷，吟多筆費尖。雲容方靄靄，日色未炎炎。舞鶴傾丹頂，游龜散綠髯。命賓常務率，出令更須嚴。詩詠當階藥，書尋傍架籤。蘭芬衣可襲，露潤草俱沾。貴近辭金馬，編脩賜玉蟾。高懽惟自適，獨樂未嘗厭。赤白曾諮丙，丹青每誚閻。沖和緣養浩，寂寞爲安恬。身處貧無愧，心貪道不廉。成文推大手，濟用鄙輕縑。視履循清節，祈恩陋雜占。聞韶欣鳳舞，在藻愛魚潜。鱸鱠思魚艇，貂冠望酒帘。聖時非吏隱，賢業繫民瞻。撫事惟公論，摛辭乃自謙。保躬誠易退，康世義難淹。纇句慙無取，酬言幸不嫌。
四人三百十二歲，況是同生丙午年。招得梁園同賦客，合成商嶺採芝仙。清談亹亹風盈席，素髮飄飄雪滿肩。此會從來誠未有，洛中應作畫圖傳。
鄴下才名同七子，六年開幕得嘉賓。屈從潁水投餘刃，合去甘泉作從臣。素以潘陽敦信睦，仍於洛孟卜仁鄰。士元驥足難羈絆，即見康衢勢絕塵。
三川開盛府，萬鑰主離宮。雪苑延梅叟，湖園奉晉公。因依念有素，出處幸多同。雅會歡言意，今推前輩風。
千載親逢聖，三槐位忝公。周行簉鵷鷺，渭水愧羆熊。致主曾無術，康時豈有功。台文形雅詠，褒假過優隆。
春色滿伊嵩，春花拆萬紅。欣逢翰林主，還訪玉壺公。聽賞吹簫鳳，陪隨飛蓋鴻。罇前忍輕別，樂事轉頭空。
水軒淙夜響，花寨燁春紅。中有羣書府，恬然獨樂公。清吟如唳鶴，高翥若冥鴻。汗簡猶多費，時聞橐屢空。
片石長松時下有，青山綠水覺來無。姚黄賞盡東歸去，六六峯前會酒徒。
大小鉢囊花色好，不知得似此間無。玉華峯下應頻賞，綺里園中是飲徒。
嘉實本從南地產，移栽洛土結成時。踰淮未必全爲枳，方信中邦物物宜。
載守銅壺踰八歲，漸營凉室與溫房。踈簾夏捲清風閣，密幄冬褰愛日堂。窗靜坐聞松竹韻，徑深行襲蕙蘭香。已慙必葺非宏麗，更愧佳章比召棠。
鄴下常推七子才，兔園賓客重鄒杖。三千里外出疆去，四五年前點頓來。將幙未歸慙老大，使旃重到喜追徘。朔風不度龍沙遠，只向雲中講信回。
一廛幽趣斗城西，竹映軒窗柳拂堤。園吏每誇風物美，主人常歎簿書迷。碧池荷動觀魚戲，朱檻梧傾待鳳棲。惟願毗耶長者至，莫憂花裏有鶯啼。
伊叟已先至，興公猶未歸。憑高東北望，一片白雲飛。
人生七十古來稀，老境來侵老病隨。自算愚年垂九十，也須慙愧耳聾遲。
仁皇當寧久，聖后配天崇。厚德符坤象，先朝定震宮。尊榮三代禮，擁佑兩朝功。徽範并慈訓，皆留信史中。
聖孝攀慈範，神遊冀少留。重明緣積慶，陰德在貽謀。制服從恩重，因山變禮優。白雲何處去，雪涕望嵩丘。
榆輴漸出金門遠，蘭膳深悲玉座空。奕葉舜華推至孝，前朝文母繼清風。栢城鬰鬰依嵩北，石闕隆隆鎮洛東。白髮老臣何以報，日期西去掃山宮。
乾德符亨會，天飛出慶寧。繼明光五葉，啟聖協千齡。方保瑶圖永，俄悲玉殿青。定知遷寶座，還集太微庭。
厥初丕命集，咸慶長君賢。恭儉敦堯德，憂勤損舜年。象耕蒼野地，龍御鼎湖天。帝錫宣英號，鴻休耀信編。
在隱推龍德，重明協帝華。蓼蕭均澤及，四海讋威加。就日心方切，騰天馭已賒。攀髯不可跂，淚目送雲霞。
令淑王藩表，恩榮代邸尊。篤生爲聖嗣，善述在神孫。吉兆憑崧麓，真歸傃濮園。賓天雖日遠，國本自靈源。
昔重間平樂，中推輔佐功。德容咸有裕，善慶果無窮。以義情雖奪，於親禮更崇。洛郊春向晚，薤挽變凄風。
千齡逢聖旦，六葉嗣昌辰。睿智天攸縱，章程日又新。車書通絕域，雨露洽殊鄰。民罄華封祝，帝思蒼野巡。
龍髯攀不及，鳳翼附無因。望斷喬山路，憂深杞國人。含生蒙舜德，率土被堯仁。罔極何由報，徒能損百身。
元豐聖政洽隆平，溢牘聯篇載頌聲。皇武惟揚昭七德，帝華克協麗重明。喬山去日乘龍馭，蒼野巡時見象耕。憶兆臣民蒙澤久，隕身思報一毫輕。
老臣逢聖運，受眷特優隆。覲禮超羣后，官儀極上公。皇慈矜舊物，帝念錄微功。一酌堯罇異，三篇說命同。斯心期檢玉，不意遂遺弓。聲暨要荒外，哀纏普率中。凄涼石門路，慘淡栢城風。血淚盈襟隕，何由報昊穹。
九年四海被清暉，瑞彩重輪照殿幃。間日視朝覲旰食，未明思政事宵衣。存心庶務勞千慮，决意真游厭萬機。下土顒顒望霄漢，仙輿直指厚陵歸。
老臣八十慙尸素，掛了貂冠歸洛陽。芝詔薦臨優眷注，蒲輪促起預平章。重辭禁幄猶如昨，今迓靈輿益自傷。勉策衰羸來鞏固，臨風灑淚厚陵傍。
天聖收羣彥，惟公獨出羣。兩朝推舊德，一代仰高文。得位才康世，逢時道佐君。云胡天不憗，撫几悼勳勤。
念昔爲寮契，周旋一紀餘。佐時君望重，謀國我才疎。霧露常蒙潤，陽秋每借噓。忽焉傷殄瘁，隕淚滿襟裾。
名遂營身退，高風近古稀。台司脫屣去，空土掛冠歸。仁壽宜難老，朝陽歎易晞。宸篇學丘禱，恩耀賁泉扉。
奕世韋平族，經時管葛才。蒼生方仰望，大厦忽傾頹。不憗皇情悼，如仁士論哀。刑山赴真宅，應見國僑來。
蚤預朋從談燕熟，晚陪樞筦歲時多。心如金石堅無改，聲似塤箎久更和。丹鳳臨池猶未浴，白駒逢隙已先過。相門餘慶簪纓盛，繼述皆同穀與儺。
盛德三槐舊，論交二紀深。帝聰聞曳履，人望在爲霖。沒世猶赍志，康時未稱心。孤懷傷殄瘁，清淚滿衣襟。
上臺三品位非輕，秘殿論思職更清。頻倚壯猷爲屏翰，合從僉議秉鈞衡。頹然處順君無怛，慟矣懷賢我有情。不獨九原埋寶玉，人琴從此絕遺聲。
平生投分比金蘭，莫逆論心最歲寒。唱第楓宸陪驥尾，秉鈞槐府並貂冠。潘陽事契常脩睦，相魏親鄰正講歡。冰井臺邊星隕後，百身何贖但汍瀾。
出入三朝共，周旋四紀同。論交最知我，經世獨推公。觀水驚川逝，升堂失棟隆。悲懷與聲淚，遠寄紼謳中。
三朝光輔致昇平，九敘咸熙入頌聲。獨運鴻鈞成大業，親扶英主繼重明。聖賢自昔推同德，忠獻于今重易名。清廟已聞從配饗，哀榮不獨在佳城。
三朝輔翊秉鴻鈞，功在旂常澤在民。黄石授來爲帝傅，赤松遊去保天真。達生優享高年福，出世輕遺大夢身。自古陘山多吉宅，國僑裴令繼芳塵。
二府陪游垂二紀，服公哲範每思齊。留心舊典皆馴致，從事新書悉順稽。言發清風常穆若，心停止水更淵兮。先朝付囑非無謂，必爲其仁在放麑。
龜蒙啟土世傳榮，猶倚耆英作政卿。及見伯禽親拜後，方知遺愛在元成。
穆穆罷朝嗟不憗，衝衝停市歎如仁。生芻絮酒難親致，薤曲書成淚滿巾。
賢書蚤入英雄彀，冠歲高馳賈馬聲。一紀玉堂司大筆，兩朝金鼎主和羹。天邊遽失騎箕象，川上猶思用檝名。欲識聖恩優異處，密章重疊賁佳城。
去春解組遂西征，曾辱都門出饒行。席上詩成光退跡，樽中酒滿敘離情。經年方歎音容隔，此日俄驚柱石傾。羸老不能親引紼，臨風灑淚濕襟纓。
莫逆論交司馬丈，君心知我我知君。同謀同道殊無間，一死一生今遂分。八十衰翁如槁木，一千餘日是殘曛。前途若有相逢處，尚以英靈解世紛。
留滯周南十五年，成書奏牘過三千。東山方起爲霖雨，大厦俄傾歎逝川。密有忠言如藥石，別加優禮賜貂蟬。兩宮痛悼皆臨奠，祗爲臯夔志未宣。
昔有鄉賢陽道州，亦聞比近有松楸。新阡便合開三徑，同氣相求好並游。
傅巖舊跡今猶在，兼與安平祖廟鄰。賢相裔孫還卜宅，先疇吉土是歸真。
朝路相從三紀餘，更陪國論對鈞樞。康時遠術推賢業，造膝嘉猷協帝俞。盤結方資庖刃解，旱乾猶望傅霖蘇。寢門遽有人琴歎，老伴調零道轉孤。
洛城曾與公相別，已爲人生老別難。今作紼謳成永訣，滿襟悲淚轉汍瀾。
西豪居在許東偏，丹旐遥遥過許田。欲問相君真宅處，高平吉地是新阡。
友會朋情二紀餘，金蘭投分更無殊。鳳池晚接經邦論，龍陛晨陪步武趨。起副民瞻方倚賴，用爲霖雨待昭蘇。如何奄忽公先逝，自歎靈光老益孤。
賢業雖長命不融，從來此恨古今同。爲霖作礪君家事，未盡舒張數已窮。
常愛龍潭龜島上，移床醉卧綠髯中。茂林脩竹皆如舊，惟歎人琴遂一空。
自昔朋游今五紀，斷金連璧附英翹。學通經史蒙三益，心類松筠見久要。白首郎潛甘寂寞，清時吏隱甚逍遥。年逾九九誠無慊，惟歎人亡與道消。
金蘭取友務端良，仲損於余極久長。蚤歲傾懷論管鮑，晚年脩好結潘陽。人琴忽起芝焚歎，簫鼓俄隨薤挽傷。不到寢門親一慟，臨風老淚獨浪浪。
蚤擅才名重，天資德望崇。大勳緣定策，美利在和戎。一代推人傑，三朝倚棟隆。音容雖已矣，永譽更無窮。
鼂董經邦策，臯夔濟世賢。頻堅挂冠請，未及縱心年。蚤遂赤松伴，晚參黄蘗禪。懸車垂一紀，筑室冠三川。瀟灑山中相，優游地上仙。尊榮兼壽考，五福在公全。
我愧才無取，公常問不能。白麻曾並命，黄閣遂同升。調燮彝倫敘，將明庶績凝。如仁今奄忽，昭代失良肱。
去年春作耆英會，一坐簪紳仰典刑。今日共嗟天不憗，惟瞻英範在丹青。
達觀定知無怛化，常情未免愴離魂。邛山土厚雖埋玉，遺烈餘芬萬古存。
蚤歲馳聲猶未冠，錦標獨得冠詞林。四朝出處身名泰，五紀游從事契深。居守北郊依舊德，退休西洛負初心。白龍泉畔青烏兆，引紼悲謳淚滿襟。
昔年壺洛赴三城，華髮青雲敘故情。今日人琴俱已矣，猶傳樂府沁園聲。
天聖年中始得朋，後陪孟洛兩交承。追思往事渾如夢，老淚如傾自不勝。
前歲公圖歸洛中，待君同賞狀元紅。人間萬事難如意，須把興亡付壞空。
出處交游五十春，洛城晚歲卜親鄰。東齋錦襻清談處，今日重來淚滿襟。
大抵神存體不留，萬安山下宅松楸。平生燕集歌懽友，伯壽應同泉下游。
每讀龜書鴻範篇，人間五福是高年。公年九九雖無慊，散盡耆英我屹然。
置向譙樓一任撾，撾多撾少不知他。如今幸有黄紬被，努出頭來道放衙。
昌元建邑幾經春，百里封疆秀氣勻。鴨子池邊登第客，老鴉山下著棋人。
莫問竹風來不來，竹間已自絕塵埃。貪看池上能言鴨，小立橋邊稱意苔。
楚澤荃蘅盡化蓬，自須高謝脫池籠。從知鳩鳥真無賴，猶使瑶臺關有娀。
去歲營船隩，今朝館汶陽。海空沙漠漠，河廣草茫茫。家國哀千古，男兒慨四方。老槐秋雨暗，孤影照琳琅。
輔政何時退省閑，清平告老謝簪冠。兩朝耆宿真英武，一代謀謨實柱桓。太史尚瞻星有烈，小民猶念德無寒。誰知我輩登樞要，嚴貌冰威祗肅看。
平曉何人汲井華，轆轤聲發散春鴉。開園更有四五日，映葉尚餘三兩花。宿病岑岑猶带酒，無眠耿耿不禁茶。自嫌行樂妨年少，遽索籃輿且向家。
長劍並彈霜氣豪，白虹半折秋雲高。濯纓洗耳更何處，世人回看輕鴻毛。
潺湲北山水，繚繞南城臯。晴灘錦石亂，擊觸春湍高。誰謂溴梁大，不能容魴魛。臨流自縮手，揭厲應徒勞。
羅什留真嗣，重扉掩碧松。鄰僧來紫閣，遠逕接圭峯。雨氣晴先潤，庭陰午後濃。依稀祖師意，瘦倚一枝笻。
願求裴令一篇詩。
君德奉天道，沖融協太和。卿雲呈瑞早，膏澤應時多。煦集連枝木，嘉扶異穎禾。五星還聚井，丹鳳更巢阿。藪澤無遺士，邊防久息戈。黔黎逢至化，稽首載賡歌。
江氣南吞吳分野，海波北撼楚封陲。
紫金高處是鼇頭，獨負華堂幾百秋。形勢平吞北夢澤，規摹雄峙南司州。三關設險知無敵，八相風流孰與儔。
白兆山光相掩映，紫金氣象轉深幽。水西咫尺無人到，乘興何妨一葉舟。
令人却憶保寧寺，二水三山李白詩。
乘秋張翰思歸國，垂老龜蒙畢著書。
暫御飚輪謁冕旒，却思揮袂揖浮丘。日邊已奉崆峒問，塵外還隨汗漫遊。玉座榮頒天藻麗，石橋危過雨苔秋。吾皇清浄延高蹈，雲水無心本自由。
九峯巍絕亂雲屯，石室瓊臺舊址存。山險密盤之字徑，洞深高闢丙方門。碧桃花爛春溪暖，紫玉簫沉月榭昏。未覺壺中光景晚，人間歸去見來孫。
繞縣江山翠翦裁，檥舟亭下重徘徊。昔承官乏因曾到，今按刑章得再來。井邑半迷新巷陌，園林猶認舊亭臺。靜思三十年前事，恍若邯鄲一夢回。
江東一十州，宜城名善地。
保塞昔年嘗閉壘，甘陵今歲又勞師。將軍鎮蜀功多少，不見干戈出虎皮。
玉勒嘶風出錦城，山光野色助離情。行行莫倦神華遠，芳草連雲伴去程。
釋之久未調，王粲當從軍。謂言塞垣事，壯氣橫風雲。育材幸明代，薦賢無令君。如無漢酤冗，沈此荆山珍。萍氏本譏酒，周官有彝倫。孝武事却攘，志清天地屯。連兵無時已，四海蕭然貧。官始操釀具，榷之飽師人。利源一以洩，頹波蕩無垠。糜穀費耒耜，良糵爭清醇。酒禁著律令，犯笞及其身。狂藥乃陷穽，傷哉堯舜民。炎靈屬我后，天資英且仁。邦力早雄富，漢制仍相循。歲賦二千萬，經入固已勤。彌年擁武節，聚邊清國氛。雄雄百萬師，跨邁擊燕秦。仰給傾武庫，賞赍圖戎勳。加斂猶不足，返古當何云。杭城東南劇，地將湖海鄰。榷利冠天下，旗亭壓重闉。彼雖斗筲職，亦擇才英臣。風露氣已肅，溪潭寒彌新。沙榜朝汍汍，吳濤暮沄沄。南州近牛斗，氣象雄霜旻。汀楓變老枿，赤葉晴相紛。嘗茶泊幽寺，觀魚下輕䑳。行當收翹楚，寧復混蒸薪。無爲狎吳叟，坐戀秋江蓴。
一歲中分氣序平，夫何猶有感秋情。已饒健鶻凌空翮，肯作寒蜩抱樹聲。桐葉漸愁經雨墜，桂枝還喜得風生。夜凉頻愜山居興，天澹銀河徹曉清。
城下江流金雁水，亭中人弄玉絃琴。
晝公文章清復秀，天與其能不可鬭。僧攻文什自古有，出拔須尊晝爲首。造化雖移神不遷，晝公作詩心亦然。上跨騷雅下沈宋，俊思縱橫道自全。禪伯修文豈徒爾，誘引人心通佛理。搢紳先生魯公輩，早躡清游慕方外。斯人已歿斯言在，護法當應垂萬代。
徹公之清若冰雪，高僧天資與人別。三十能詩名已出，名在詩流心在律。不殊惠遠殊惠休，皎然未合誰與儔。白雲蕭散何定止，忽入關中訪包李。孤清難立眾所沮，到底無辜中非語。木秀於林風必摧，徹公懷德成禍胎。古人已往不復歎，爲爾爲詩遺後來。
標師之高摩雲霄，在德豈在於泬寥。一庵嶺底寄幽獨，抗迹蕭然不入俗。有時虛陟層崖眺，不聞其語聞清嘯。當時陸羽事幽討，曾入青雲預聞道。取雨救旱驅神龍，此與人間事豈同。冥機感異心之苗，此公所以稱道標。
一日夫子來山陲，來言去別將何之。清塵舊尉亦皆至，鮮車輕珮光陸離。入門顧我顔色好，林下把袂相追隨。笑傲恣肆意氣豪，舉首不覺白日欹。拂榻乃留巖宇宿，紙衾蒲席誠可嗤。不計豐約但適美，唯唯無語相拒違。是時春和二月半，永夜耿耿輕寒微。高談交發雅興合，如瓶注泉爭淋漓。須臾促席命言志，直吐胸臆撝淳詞。人心不同有如面，平生各自有所爲。表民卒然趨席端，曰吾有志人不知。末俗淺近烏足語，含哺未吐長嗟咨。少從先生學經典，不探枝葉窮根基。帝王之道斷可識，殷盤周誥無復疑。古今事業貴適用，文意述作須有規。豈類童稚空琢刻，畫餅不能療朝饑。十五孜孜事文字，磨礱筆硯精神罷。長篇大軸浩無數，慷慨但欲扶政治。前年補吏來浙右，局務冗俗不可窺。傾懷欲效王覇略，騏驥捕鼠非宜宜。錢唐大府多達官，品秩相較我最卑。孟軻獨負浩然氣，誰能斂袂長低眉。丈夫所重以道進，青雲萬里須自馳。咄嗟顧我胡爲者，甘以門廕爲身資。遂爲謝病遠引去，遽與簪組相差池。膠西董生苟可慕，下帷克苦窮書詩。閒居落莫多感激，所感時政生瑕玼。賤臣抱節私自效，作書萬字投丹墀。天閽深岩在西北，引領一望雲淋𩅰𩅰。德音畢竟不下報，漫陳肝膽空涕洟。嗟嗟吾生時命謬，不遇當時甘佚遺。龍蛇之蟄尺蠖屈，萬物不時須自怡。我家田園在南國，亦有溪山名武夷。泉甘壤黑堪稼穡，歸與老農事鎡基。余與感之聞此語，精神飛動驚支頤。深謀遠慮不可測，滄溟無底天無涯。閶闔門前無限客，摩肩踏足爭前詞。暖衣飽食恣氣艷，幾輩卓犖能如斯。詩君更前與君語，何必輕沮煩孜孜。嘉穀冬收槿朝發，眾物榮茂有疾遲。不聞伊尹五干湯，堯舜之道方得施。賢傑輕身重天下，豈使汲汲營其私。況當夷狄侮中國，蹂踐二鄙翻地皮。將軍誅討苦未剋，百萬師老勞旌旗。兇年樂歲復間作，風雨霜雪猶不時。天子勤政不暇食，亦待才能相補裨。廟堂之上有君子，聰明豈肯饒臯夔。執秉公道尊大匠，裁度杞梓寧參差。愛君爲人性疎達，不以其教交相訾。臨風明月千里別，祝詞豈憚傾肝脾。俗人好毀寡樂善，嘉名清節慎莫虧。朝廷若問平津策，賢良第一非君誰。
風吹一點雲，散漫爲春雨。灑余松柏林，青葱枝可取。持此歲寒操，手中空楚楚。幽谷無人來，日暮意誰與。
君莫笑支許，寂寞非愚懵。君莫輕嵇阮，山林有清興。人生徒百歲，樂少憂還剩。萬事漫短長，無如使道勝。爾非傲世士，高蹈釣名稱。但謝區中緣，甘心棲石磴。澄空白日飛，世事終無應。不如省爾誠，自言還自贈。
雲中見雙鳥，高飛揭日月。毛羽賁文章，翱翔異鷹鶻。翛然邈千里，竟不顧林樾。春風漫飄颺，勁翮更超忽。陌上遊俠子，窺爾徒倉卒。雖有金彈丸，睥睨不敢發。因知奇異資，自保長超越。回視黄雀羣，胡爲戀塵𡋯。
堪笑浮雲高，凌虛翳日星。寧作蘭蕙幽，草中自芳馨。自足乃天分，未需爾虛靈。掩翳之所惡，胡爲久亭亭。古爲曠達士，浪跡多晦暝。山林惜長往，藏用亦藏形。愚谷不可及，窅然還自寧。嗟余亦羨此，岑寂養頹齡。
窮品偶真叟，授我一卷書。深林值幽人，遺我斧與鋤。斧鋤亦奚爲，教養材與蔬。荒穢必須剪，使之藹自如。授書欲胡爲，教爾心與軀。學必先正己，自治乃及餘。此意有嘉訓，佩之未始除。如何悠悠人，自謬欲是渠。相習成薄俗，尠德懷籧篨。吾裁此俚語，憑君爲傳諸。
日出野曠明，肅然訪道生。杳渺湖外去，散誕雲邊行。秋高天宇浄，脫葉飛縱橫。乘風度林嶺，轉覺衣屨輕。時聞縹緲間，微飚傳鶴聲。知與仙家近，逸思泠然清。須臾轉幽谷，紫府芝田平。仙童走脚報，松子來門迎。接袂語且笑，所歡非欲情。丹臉人未老，道貌天已成。開筵羅玉粒，盤餐饈紫英。綢繆似交舊，灑落懷抱傾。薄暮忍云去，徘徊倚山楹。欲有重尋約，還憂變高名。
海水晦夜清，秋色涵蓬壺。有叟雙龍公，鐵網羅珊瑚。風雲浩容與，悵恨何所圖。欲問天上人，可換明月無。
仙人白玉京，去去何縹緲。瓊樓二十層，玲瓏汍雲表。銀湟月爲波，萬頃即池沼。秋來宮殿光，逗落人間曉。空際時澄明，烟暇眇青鳥。可見不可到，所思空杳杳。
悠哉楊執戟，識遠才絕奇。初提草玄筆，頗爲人所嗤。卓卓孔孟道，謝爾平嶮巇。一鑑含幽光，千載方葳蕤。寄語曠懷士，未達休嗟咨。心期道自貴，俗態勢焉隨。青山保長往，白日貞可窺。高標謝松柏，孤芳操弗移。
天威不到處，干戈動邊鄙。將軍奮威猛，英雄勢隨起。紛紛出榆關，肅肅秋色裏。白馬冒黄雲，清霜厲嚴旨。少壯羽林兒，務能莫多喜。好武匪君心，用兵不得已。寄言飛將軍，妙略應無比。志在報君恩，豈爲黄金死。丈夫身許國，慷慨當如此。寧教太史書，輕笑魯連子。
蒼茫天地間，流光一何遽。曾聞太古人，未見曦輪駐。才沈崦嵫雲，還上浮桑樹。山色愁裏暝，天形夢中曙。安知穆天子，龍馬神爲御。萬里速乘風，又向瑶臺去。超遥侶神仙，此理當何故。不向堯年長，永使人間住。
冠蓋何處客，凌雲意氣驕。旦旦趨雙闕，衝衝過渭橋。金珂雲外響，畫燭月中燒。縹緲行天路，升騰在玉霄。如何區宇內，頓與人間遥。長拂羅裳去，明光殿下朝。一俯復一仰，榮多憂亦饒。白髮領邊長，朱顔鏡裏凋。豈知松檜下，幽人長寂寥。萬事淡無慮，恣卧時長謠。浩蕩天地間，孰問犧黄堯。臨風一清嘯，胡爲王子喬。
空虛澄遠煙，霽色含秋景。思君每盤桓，駐目千峰頂。明月初團圝，可照美人影。美人來不來，雲霞渺林嶺。
松柏地之靈，草莽亦同茂。願得區域中，人心復純素。蒼梧會稽陰，罔復有陵墓。六合無知音，青山有歸路。人生惜朱顔，賢照長相顧。昨夜露華臺，誰不怨秋暮。
悠然嚴子陵，遠大寥廓器。故人貴爲君，白駒要不至。耽閑戀淥潭，高超弄芳餌。青山汎白雲，萬古寄高意。侯覇不知道，初亦嫌傲志。何事卑王侯，其心越天地。因悲婁護輩，故爲附權勢。流游絳灌間，折節蹁蹮例。皇皇古皇道，勞生自拘繫。不如歸去來，乘風拂長袂。
厭見人境喧，清游憶靈越。東南千萬山，浮青滿寥泬。從來鑑中景，形勝人間絕。月湛換鵝溪，雲起藏書穴。客子若飄蓬，遽與故人別。尺素未及通，芳草已云歇。所悲行路難，俯仰損名節。鳴鴈欲東飛，寄語謝明月。
山家昨夜房櫳冷，梧桐一葉飄金井。長天如水凈藏雲，明月含暉變秋景。桂枝花拆風飄飄，誰在高樓吹玉簫。人間不見槎升漢，天上將看鵲作橋。年少征人在何處，白露霑衣未歸去。海畔今無漂母家，江南誰與王孫遇。徘徊月下空長吟，吾徒自古難知音。欲上高臺問明月，明月何不照人心。
微風靜林杪，紅日下巖阿。明月出已滿，白雲歸未多。高應伴猿鶴，深不暗松蘿。若弗爲霖去，其如旱歲何。
暮色看無際，秋空水混天。片帆飛鳥外，新月落潮邊。隔越山形小，吞吳地勢偏。幾人來往老，早晚渡頭船。
翠拔羣山外，連天勢未休。雲迷飛鳥道，雨出古龍湫。僧在深雲定，香和杳靄浮。人間游不到，臺殿自清秋。
平時獨高謝，道勝欲韜光。白髮辭明主，青山戀故鄉。藥畦容鶴到，吟徑恐雲藏。更愛禪林卧，時來拂石牀。
亭亭映晚景，皎皎出林端。小圃連雲淡，孤芳冒雪寒。人間殊未見，物外最先看。但欲方瓊玉，寧將勝牡丹。
越水乘春泛，船窗掩又開。好山沿岸去，驟雨落花來。岸影樵人渡，歌聲浣女回。滄浪無限意，日暮更悠哉。
愛此園林好，重來花木滋。游人醉不去，幽鳥語無時。烟郭連芳草，春湖泛淥池。松篁非俗韻，游子漫相期。
山庭晚來靜，林石自巉喦。犬去吠人語，花飛恣鳥銜。晴烟熏茂草，煦日藹高杉。更喜團圓月，清光下碧巖。
靜坐還看竹，閒行亦合樵。道心應有在，生事合無憀。客去清談少，年來白髮饒。漫將支遁筆，閒且賦逍遥。
山中苦無雨，日日望雲霓。小暑復大暑，深溪成淺溪。泉枯連井底，地熱亢蔬畦。無以問天意，空思水鳥啼。
朔風適變寒，曉日將含煦。南國殊未還，東山歲云暮。浮生奄忽往，芳顔安得駐。寄謝人世間，紛華尤可悟。
前山經夜雨，獨往步春泥。天岸日將出，田家雞更啼。孤烟行處起，曠野望中低。猶喜逢樵客，相將過數溪。
人間薄游罷，歸興尋舊隱。春岸行未窮，夕陽看欲盡。嵐光山際淡，天影水邊近。自憐幽趣真，清吟更長引。
湖上無烟晝，人間寒食時。陰晴春易變，花月候難齊。未畏青蛙亂，先愁紫蕨衰。雲山向漸熱，相訪勿應遲。
聞道安禪處，深蘿杳隔溪。清猿定中發，幽鳥坐邊栖。雲影朝晡別，山峯遠近齊。不知誰問法，雪夜立江西。
北郭送陽子，日斜歸舊居。路泥侵曉潤，晦月逼春餘。桑柘雨中綠，人烟關外疎。依然見風俗，歸興混樵漁。
載命還高讓，知君所趣深。青山當隱處，白髮欲栖心。更俟逢梅雨，何妨過虎林。潺湲合澗水，六月足清音。
薄暮還精廬，徐行無所並。日入月還清，山空水更靜。彷彿聞疎鐘，翛然在西嶺。寄語高世流，來茲謝塵境。
讀書老何爲，更讀聊遮眼。此意雖等閒，高情寄無限。錯磨千古心，翻覆幾忘飯。不知白雲去，春靜山中晚。
世事如循環，是非終莫盡。羨爾歸深山，任他譏小隱。黄鵠舉已高，白雲去非近。天籟歸寂寞，何峰弄清軫。
歲晚歸來石室寒，松蘿岑寂自盤桓。但知林下一年過，不見人間萬事難。招隱有詩題石記，解嘲無說與時看。此心已共空生合，身似浮雲不必觀。
身似浮雲年似流，人間擾攘只宜休。老來已習青蘿子，隱去應追白道猷。填入亂山寧計路，定看落葉始知秋。他時谷口人相遇，莫問裁詩謝五侯。
萬事隨宜勿强攀，暫過朝市即歸山。勞生未必浮名好，稱性應須到處閑。都似夢中休問影，只堪吟裏更怡顔。襄陽道者寧知爾，猿鶴蕭然石室間。
清散年來事益閒，不論林下與人間。禪心至了非喧靜，默客何妨更往還。奇石清軒增勝趣，流泉碧座照衰顔。支形脫略時機甚，應笑歸來別買山。
高吟遠矚倚雲梯，往事經心盡可題。道德二篇徒自辯，是非一馬豈能齊。暉山真玉傷驚火，失水靈蛇畏在泥。寄語冥鴻上天去，凌雲羽翼莫思低。
暗裏春催曙色明，百雞迎曉報新聲。宿寒尚在龍蛇蟄，歲曆初傳日月迎。蓂葉四時今始發，梅花一旦占先榮。山家也祝堯天壽，漫學牛山報太平。
平昔著書今粗畢，南還終欲隱羅浮。初春況遇故鄉子，終夜更誇滄海遊。但貴羊城風物好，豈辭梅嶺路歧脩。應須相與葛洪輩，抗迹山林送白頭。
南風掠波溪水滿，山中幽人來洗浣。獨立溪傍清興欵，更愛泉流芳草短。平生幽討貴蕭散，世道紛紜何足算。人間五月夏雲煩，相約歸爲君莫緩。
逸興應須傚皎然，此生瀟灑老詩禪。何妨剩得驚人句，詠徧江山一萬篇。
吾道陵遲事事訛，而今無計遏頹波。徇人玩法成流俗，但泣金書奈爾何。
去年聊駐江頭寺，今寄林僧喦下扃。莫謂此身無定迹，人生都類一浮萍。
青葱玉樹接溪岑，臺閣凌虛地布金。行到白雲重疊處，水聲松韻淡人心。
漠漠行雲晴復陰，野花垂濕晚沉沉。游人莫怨天多雨，況在東臯春已深。
天窗月過星踈渺，檐際冥分雲窈窕。山家深處勿雞啼，時有寒鵶來報曉。
靜卧時驚鵲喜多，須臾果有故人過。山中明度還無事，問爾綿蠻更語麽。
年老相看眼倍青，念君詩思苦勞形。人間更有無窮感，好把禪關護性靈。
古人信文字，字字從此出。天下心不欺，爾亦有陰隲。濯之遺孺子，念茲未應失。
谷裏侵雲寺，尋幽到深處。春過寒花開，人來啼鳥去。豈期草庵客，日暮此相遇。
勿謂清溪清，長如鏡初洗。須防苟容物，汙爾清到底。
簷外驚風幽鳥歸，窗間獨坐事還稀。初看曆日新年近，喜見山林驟雪飛。但憶故人能有詠，寧懷久客此無衣。鮑昭湯老能乘興，城郭何如大翠微。
襄陽習子不貪官，欲友幽人擬道安。冒雪履霜臨歲杪，攀蘿挽翠到雲端。初論浮世慚年老，久對清規苦夜寒。空感知音何以報，但誇山水富君看。
歲晚陰沈天宇昏，宗雷訪我更携君。相期石屋宜投宿，獨憩山茨學卧雲。雪映窗櫺人已靜，風吟燈影夜初分。自憐惠永多閑散，强接清言媿不文。
詩豪何遜宿喦扃，品格高卑徹曉評。未省窗前無月到，唯驚席上有風生。郄超年少偏高隱，莊子才雄不近名。明日君歸入落去，莫將平叔擬虛聲。
數曲青溪山數重，山深日暮已鳴鐘。忽聞行客門前語，來覓幽人林下蹤。初接風流殊歷落，更張燈火倍迎逢。不須便去疑無待，已有黄糧在宿舂。
暮雲將雨苦紛紛，看雨携君倚寺門。飛鳥驚雷歸後塢，落梅流水出前村。名山當爾何須去，勝事而今更好論。況有禪翁通妙理，徘徊重欵扣真源。
不睡還烹北苑茶，寒燈落盡適未花。夜深雨過山形出，天靜雲空月色佳。且喜僧窗晴似晝，莫論人世事如麻。況陪支許皆能賦，豈厭留詩在碧紗。
澗北夜依禪舍宿，峰南今訪講師堂。初行松路愛清曉，及過石橋聞異香。日色煖烘諸壑浄，晴嵐翠潑幾峰光。道標尚客何高趣，更飲吾曹柏葉湯。
相引朝來碧澗傍，山林雪盡水流長。未應驚鳥下苔岸，先共觀魚跨石梁。日淡沙寒鷗自聚，歲闌春入草含芳。鮑昭湯老須同詠，何必人間萬事忙。
共訪迢遥深塢寺，仍隨野老賣樵還。鳥栖已定人方到，暮色雖濃門未關。今宿喦房休問法，來朝蠟屐重登山。平生勝友殊難會，莫厭相携寂寞間。
愛此蕭然松塢深，詩流邀我此相尋。蒼茫寒日纔開霧，靉靆濃雲又結陰。安石放懷還劇賞，皎然乘興合清吟。主人勤駐禪扉宿，況值梅香正滿林。
沈侯才雋冠儒林，詩語驚人金玉音。學海平生慚我淺，詞源今日羨君深。强睎老格須張膽，喜聽清言更洗心。賡唱苟能容累句，漫陪梁甫續高吟。
幾晏林間宿，初聞況夜晴。漱寒醒客夢，飛響應山鳴。深澗松風靜，幽人石室清。誰人能爲我，寫此入琴聲。
幾日山遊霰雪稀，相隨野老亦忘機。始憐洞裏雲堪卧，又憶人間歲杪歸。夜落梅花應滿路，風含春色自吹衣。憑君爲語王孫道，音信終須寄鳥飛。
嚴維靈徹出山時，避雨曾聞礙木枝。幾杪霜寒何足畏，管中春色已堪吹。風含鐘韻凝還散，水結溪聲咽又悲。鬭草野遊君莫笑，初平元是牧羊兒。
君事逍遥入亂雲，與君躡屐遍溪鄰。林間聽鳥聞偏好，烟際觀山見匪真。澗水只能忙送客，岩花不解久留人。樂天更有龍門約，勝會應須趁早春。
詩篇留落野人窗，又得虞卿璧一雙。怪似蛟龍出古水，清如日月浸秋江。賡吟何止夸山澤，變雅終須繫國邦。爲報詩家驍將道，雪闌休唱已心降。
忽憶山中人白頭，歲闌來看雪初收。詩篇見賞皆高興，謝客相隨匪俗流。漫有嵓雲供夜卧，況無土食備晨羞。愛君吟詠殊堪聽，金玉聲音勝楚囚。
孫綽曾陪支遁遊，千年人謂兩風流。羨君慕此乘雙屐，結侶還來共一丘。衣冷雪霜猶未去，興高雲月肯甘收。耽詩重道皆無比，應敵當時萬戶侯。
樂天已與廣宣遊，更出風塵外俗流。酒聖盡能非畢卓，詩仙皆欲接浮丘。篇章逸處江山動，筆硯閒時雲雨收。況有聲名俱籍甚，並飛南北動王侯。
乘興溪邊去，仍從林下歸。梅香带春信，日色暖人衣。白髮思還遠，清流遇更稀。野禽寧會意，相顧向柴扉。
翛然林下隱，吾道異夫君。習忍如幽草，觀身類片雲。人情無意染，鶴唳有時聞。謝客詩懷寄，憐君此興勤。
暝色陰森雪和雲，故人當此動吟魂。烟凝火冷萬家靜，水色山光竟夜昏。興發晉賢前古遠，詩傳蕭寺邇今存。春歸嵓壑多芳樹，漫欲邀君同聽猿。
寒郊纔喜歲華新，景物陰陰又一旬。雲带天低垂壓野，雨藏春晝暗迷人。寧愁燈火妨明月，却嘆詩家惜令辰。陶令而今卧江國，倚樓吟望更誰親。
冉冉流年年曆新，仲春春日未盈旬。何爲萬里青雲士，來問雙峰白髮人。詩思雅驚含老格，風神清爽惜芳辰。況聞傲令陶元亮，蠟屐須來與我親。
雪滿西山春未歸，泉聲凍咽鳥聲稀。靜觀眼境人間渺，驅逐詩魔天外飛。一飽每將松作飯，大寒重換紙爲衣。我憐詩是君家事，更約論心極細微。
庵在千株松桂下，更無塵事到夫君。高蹤罕過呼猿澗，靜思唯看抱石雲。日暮坐間禽影集，雪晴岸畔路形分。揚雄約我須投宿，月裏禪餘怯論文。
道安獨繼襄陽踵，詩好慵窺霅晝評。竹屋數間經幾載，草衣三事傲平生。縱陪林下收孤迹，難學人間走大名。燈火已殘譚未倦，曉風斜雨打窗聲。
白雲蒼海一重重，傍舍遥聞隔塢鐘。月上更無人語鬧，雪深空認虎行蹤。詩書共喜燈前論，茗果翻疑夢裏逢。脫屣高譚無限樂，熅鑪寒擁日高舂。
雨洗羣山秀色分，一笻雙屐到松門。天邊雲散爭歸洞，島外樵還各占村。久著青袍心已厭，相看白首事休論。請君細問黄梅老，當信禪河別有源。
戰退睡魔重酌茗，再披文卷眩生花。喜逢長夜身雖健，勉和新詩興未佳。風細猿聲清似梵，月明杉影密如麻。臘寒燈炷飛蛾滅，何必殷勤護薄紗。
曉過翻經臺下寺，與君同謁祖師堂。庭前紫桂葉頻脫，石上紅梅花正香。出洞陰雲分遠影，挂松寒日漏清光。謝公勸飯須無讓，不許非時薦茗湯。
撥雲過得南隴去，流水激濺一澗長。盤石誰堆補缺岸，老松自倒成危梁。沙禽呼雌頻叫噪，山藥吐色常芬芳。臘去春歸山愈好，喜君共無塵事忙。
天寒雨細日將暮，泥滑誰禁策馬還。砂穴吐泉鳴決決，竹叢歸鳥語關關。聊睎謝客須穿屐，莫羨支公獨買山。方外論交情未淺，願陪投老白雲閒。
平昔詩禪友契深，更來人外事幽尋。雨餘澗壑流寒響，歲晏檉杉老翠陰。袒跣不妨陶令醉，風流多效洛生吟。山翁解榻延清賞，未放前賢勝竹林。
燈火青熒雲塢寺，清猿叫斷有餘音。檻梅雪白春風近，山雨盆傾澗水深。背世跡憐高鳥跡，結交心契老松心。酬君秀句無新語，徒攪詩腸徹曙吟。
澗泉吾所好，山舍寂無喧。春脈生雲底，夜聲來枕前。風休不動竹，月上未嗁猿。石上鳴逾急，泠然清夢魂。
掃携綠野村邊去，累日青山曠世機。惜向永安蘭若別，還經靈隱渡頭歸。雲峰積雪迷樵徑，石罅新泉濺客衣。詩會未由陪帝戚，心隨雲鳥入城飛。
興高未肯輟清詩，捨轎重扶櫛栗枝。松柏青肥春雨洗，煙雲輕健澗風吹。樵歸後塢連聲唱，鹿過前溪失隊悲。莫道還家甘寂默，陶潜自有五男兒。
松行未盡却回頭，寒雨霶沱已漸收。望海閣邊雲繚繞，行春橋下水奔流。山庵驟別高譚遠，城寺將歸滿面羞。須效著書同護法，悠悠人事漫拘囚。
今日追懷昨日游，二君乘興似奔流。遠尋幽壑行拖屐，累到深雲卧枕邱。崖竹蕭疏晴影亂，塢梅零落晚香收。會須重訪藤州老，更約高才沈隱侯。
白髮東山老，青林西塢歸。聽猿時駐錫，厲水自褰衣。高論才難敵，孤蹤行亦稀。慚君寄樵采，佳句出巖扉。
杜門誰復念吾曹，老畏春寒擁毳袍。懶慢從來徒自笑，唱酬今更怯君高。曾無道譽喧喧播，厭把肝脾苦苦勞。佳句忽來催野句，譬將凡果偪仙桃。
野步溪流靜，源深興未歸。晚禽棲雪竹，殘霰灑禪衣。放意天涯遠，狂吟人跡稀。詩成寄我侶，清氣動禪扉。
顔回飲瓢水，陋巷卧曲肱。盜跖厭人肝，九州恣橫行。回仁而短命，跖壽死免兵。愚夫仰天呼，禍福豈足憑。跖身一腐鼠，死朽化無形。萬世尚遭戮，筆誅甚刀刑。思其生所得，豺犬飽臭腥。顔子聖人徒，生知自誠明。惟其生之樂，豈減跖所榮。死也至今在，光輝如日星。譬如埋金玉，不耗精與英。生死得失間，較量誰重輕。善惡理如此，毋尤天不平。
猛虎白日行，心閑貌揚揚。當路擇人肉，羆豬不形相。頭垂尾不掉，百獸自然降。暗禍發所忽，有機埋路傍。徐行自踏之，機翻矢穿腸。怒吼震林丘，瓦落兒墮床。已死不敢近，目睛射餘光。虎勇恃其外，爪牙利鉤鋩。人形雖羸弱，智巧乃中藏。恃外可摧折，藏中難測量。英心多決烈，自信不猜防。老狐足姦計，安居穴垣牆。窮冬聽冰渡，思慮豈不長。引身入扱中，將死猶跳踉。狐姦固堪笑，虎猛誠可傷。
世說有仙草，得之能隱身。仙書已怪妄，此事況無文。嗟爾得從誰，不辨僞與真。持行入都市，自謂術通神。白日攫黄金，磊落揀奇珍。旁人掩口笑，縱汝暫懽忻。汝方矜所得，謂世盡盲昏。非人不見汝，乃汝不見人。
躡蹻上高山，探險慕幽賞。初驚澗芳早，忽望巖扉敞。林窮路已迷，但逐樵歌響。
行歌翠微裏，共下山前路。千峯返照外，一鳥投巖去。渡口晚無人，繫舸芳洲樹。
高灘復下灘，風急刺舟難。不及樓中客，徘徊川上山。夕陽洲渚遠，唯見白鷗翻。
聞鍾渡寒水，共步尋雲嶂。還隨孤鳥下，却望層林上。清梵遠猶聞，日暮空山響。
春谿漸生溜，演漾迴舟小。沙禽獨避人，飛去青林杪。
橫槎渡深澗，披露採香薇。樵歌雜梵響，共向松林歸。日落寒山慘，浮雲隨客衣。
春巖瀑泉響，夜久山已寂。明月浄松林，千峯同一色。
亂石瀉溪流，跳波濺如雪。往來川上人，朝暮愁灘闊。更待浮雲散，孤舟弄明月。
芳荃奠蘭酌，共弔松林裏。溪口望山椒，但見浮雲起。
野色混晴嵐，蒼茫辨煙樹。行人下山道，猶向都門去。
古木卧山腰，危根老盤石。山中苦霜霰，歲久無春色。不如巖下桂，開花獨留客。
巨石何亭亭，孤生此巖側。白雲與翠霧，誰見琅玕色。惟應山鳥飛，百轉時來息。
畫舷鳴兩槳，日暮芒洲路。泛泛風波鳥，雙雙弄紋羽。愛之欲移舟，漸近還飛去。
春水弄春沙，蕩漾流不極。笭箵苦難滿，終日沙頭客。向暮卷空罾，棹歌菱浦北。
日色弄晴川，時時錦鱗躍。輕飛若下韝，豈畏風灘惡。人歸晚渚靜，獨傍漁舟落。
東郊漸微綠，驅馬忻獨往。梅繁野渡晴，泉落春山響。身閑愛物外，趣遠諧心賞。歸路逐樵歌，落日寒川上。
漾檝泝清川，捨舟緣翠嶺。探奇冒層嶮，因以窮人境。弄舟終日愛雲山，徒見青蒼杳靄間。誰知一室煙霞裏，乳竇雲腴凝石髓。蒼崖一徑橫查渡，翠壁千尋當戶起。昔人心賞爲誰留，人去山阿跡更幽。青蘿綠桂何岑寂，山鳥嘐嘐不驚客。松鳴澗底自生風，月出林間來照席。仙境難尋復易迷，山回路轉向人知。惟應洞口春花落，流出巖前百丈谿。
隔谷聞溪聲，尋溪度橫嶺。清流涵白石，靜見千峯影。巖花無時歇，翠栢鬰何整。安能戀潺湲，俯仰弄雲景。
石溜吐陰崖，泉聲滿空谷。能邀弄泉客，繫舸留巖腹。陰精分月窟，水味標茶錄。共約試春芽，槍旗幾時綠。
大川雖有神，淫祀亦其俗。石馬繫祠門，山鵶噪叢木。潭潭村鼓隔溪聞，楚巫歌舞送迎神。畫船百丈山前路，上灘下峽長來去。江水東流不暫停，黄牛千古長如故。峽山侵天起青嶂，崖崩路絕無由上。黄牛不下江頭飲，行人惟向舟中望。朝朝暮暮見黄牛，徒使行人過此愁。山高更遠望猶見，不是黄牛滯客舟。
紅梨千葉愛者誰，白髮郎官心好奇。徘徊繞樹不忍折，一日千匝看無時。夷陵寂寞千山裏，地遠氣偏時節異。愁煙苦霧少芳菲，野卉蠻花鬭紅紫。可憐此樹生此處，高枝絕艷無人顧。春風吹落復吹開，山鳥飛來自飛去。根盤樹老幾經春，真賞今纔遇使君。風輕絳雪罇前舞，日暖繁香露下聞。從來奇物產天涯，安得移根植帝家。猶勝張騫爲漢使，辛勤西域徙榴花。
蠻荆鮮人秀，厥美爲物怪。禽鳥得之多，山雞稟其粹。眾綵爛成文，真色不可繪。仙衣霓紛披，女錦花綷縩。輝華日光亂，眩轉目晴憊。高田啄秋粟，下澗飲寒瀨。清唳或相呼，舞影還自愛。豈知文章累，遂使網羅掛。及禍誠有媒，求友反遭賣。有身乃吾患，斷尾亦前戒。不羣世所驚，甚美眾之害。稻粱雖云厚，樊縶豈爲泰。山林歸無期，羽翮日已鎩。用晦有前言，書之可爲誡。
江上孤峯蔽綠蘿，縣樓終日對嵯峩。叢林已廢姜祠在，事迹難尋楚語訛。空餘一派寒巖側，澄碧泓渟涵玉色。野僧豈解惜清泉，蠻俗那知爲勝迹。西陵老令好尋幽，時共登臨向此遊。欹危一逕穿林樾，盤石蒼苔留客歇。山深雲日變陰晴，澗栢巖松度歲青。谷裏花開知地暖，林間鳥語作春聲。依依渡口夕陽時，却望層巒在翠微。城頭暮鼓休催客，更待橫江弄月歸。
太華之松千歲肯，嘗聞其下多茯苓。地靈山秀草木異，往往變化爲人形。神仙不欲世人採，覆以雲氣常冥冥。臺郎何年得真訣，服餌既久毛骨清。汝陽昔見今十載，丹顔益少方瞳明。郡齋政成罇俎樂，高談日接無俗情。詔書忽下襃美績，使車朝出行屬城。職清事簡稱雅意，蠹書古篋晨裝輕。洛陽花色笑春日，錦衣晝歸閭里驚。自云就欲謝官去，烏紗白髮西臺卿。他年我亦老嵩少，願乞仙粒分餘馨。
南山有鳴鳳，其音和且清。鳴於有道國，出則天下平。杜默東土秀，能吟鳳凰聲。作詩幾百篇，長歌仍短行。携之入京邑，欲使眾耳驚。來時上師堂，再拜辭先生。先生頷首遣，教以勿驕矜。贈之三豪篇，而我濫一名。杜子來訪我，欲求相和鳴。顧我文字卑，未足當豪英。豈如子之辭，鏗鍠間鏞笙。淫哇俗所樂，百鳥徒嚶嚶。杜子卷舌去，歸衫翩以輕。京東聚羣盜，河北點新兵。饑荒與愁苦，道路日以盈。子盍引其吭，發聲通下情。上聞天子聰，次使宰相聽。何必九包禽，始能瑞堯庭。子詩何時作，我耳入已傾。願以白玉琴，寫之朱絲繩。
始吾尚幼學弄筆，羣兒爭誦公初文。嗟我今年已白髮，公初相見猶埃塵。傳家尚喜有二子，始知靈珠出淮濱。去年束書來上國，欲以文字驚眾人。駑駘羣馬斂足避，天衢讓路先騏驎。尚書禮部奏高第，斂衣襆硯趨嚴宸。曈曈春日轉黄傘，藹藹賦筆摛青雲。我時寓直殿廬外，眾中迎子笑以忻。明朝失意落人後，我爲沮氣羞出門。得官高要幾千里，猶幸海遠無惡氛。英英帝圃多鸞凰，上下羽翼何繽紛。期子當呼丹山鳳，爲瑞相與來及羣。
吾思夷陵山，山亂不可究。東城一堠餘，高下漸岡阜。羣峯迤邐接，四顧無前後。憶嘗祗吏役，鉅細悉經覯。是時秋卉紅，嶺谷堆纈繡。林枯松鱗皴，山老石脊瘦。斷徑履頹崖，孤泉聽清溜。深行得平川，古俗見耕耨。澗荒驚麏奔，日出飛雉雊。盤石屢欹眠，綠巖堪解綬。幽尋歎獨往，清興思誰侑。其西乃三峽，嶮怪愈奇富。江如自天傾，岸立兩崖鬭。黔巫望西屬，越嶺通南奏。時時縣樓對，雲霧昏白晝。荒煙下牢戍，百仞寒溪漱。蝦蟆噴水簾，甘液勝飲酎。亦嘗到黄牛，泊舟聽猿狖。巉巉起絕壁，蒼翠非刻鏤。陰巖下攢叢，岫穴忽空透。遥岑聳孤出，可愛欣欲就。惟思得君詩，古健寫奇秀。今來會京師，車馬逐塵瞀。頹冠名白髮，舉酒無蒨袖。繁華不可慕，幽賞亦難遘。徒爲憶山吟，耳熱助嘲詬。
京師英豪域，車馬日紛紛。唐生萬里客，一影隨一身。出無車與馬，但踏車馬塵。日食不自飽，讀書依主人。夜夜客枕夢，北風吹孤雲。翩然動歸思，旦夕來叩門。終年少人識，逆旅惟我親。來學媿道矒，贈歸慚橐貧。勉之期不止，多穫由力耘。指家大嶺北，重湖浩無垠。飛鴈不可到，書來安得頻。
一虜動邊陲，用兵三十萬。天威豈不嚴，賊首猶未獻。自古王者師，有征而不戰。勝敗繫人謀，得失由廟算。是以天子明，咨詢務周徧。直欲採奇謀，不爲人品限。公車百千輩，下不遺僕賤。況於儒學者，延納宜無間。如何任生來，三月不得見。方茲急士時，論擇豈宜慢。任生居太原，白首勤著撰。閉戶不求聞，忽來誰所薦。人堅固當用，舉繆不加譴。賞罰兩無文，是非奚以辨。遂令拂衣歸，安使來者勸。嗟吾筆與舌，非職不敢諫。
傾壺豈徒彊君飲，解带且欲留君談。洛陽舊友一時散，十年會合無二三。京師旱久塵土熱，忽值晚雨凉纖纖。滑公井泉釀最美，赤泥印酒新開緘。更吟君句勝啖炙，杏花妍媚春酣酣。吾交豪俊天下選，誰得眾美如君兼。詩工鑱刻露天骨，將論縱橫輕玉鈐。遺編最愛孫武說，往往曹杜遭夷芟。關西幕府不能辟，隴山敗將死可慚。嗟余身賤不敢薦，四十白髮猶青衫。吳興太守詩亦好，往奏玉琯和英咸。盃行到手莫辭醉，明日舉棹天東南。
武平天下才，四才滯鉛槧。忽乘使君舟，歸榜不可纜。都門春漸動，柳色綠將暗。掛帆千里風，水闊江灧灧。吳興水精宮，樓閣在寒鑑。橘柚秋苞繁，烏程春甕釅。清談越客醉，屢舞吳娘豔。寄詩毋憚頻，以慰離居念。
嗟我識君晚，君時猶壯夫。信哉天下奇，落落不可拘。軒昂懼驚俗，自隱酒之徒。一飲不計斗，傾河竭崑墟。作詩幾百篇，錦組聯瓊琚。時時出險語，意外研精麤。窮奇變雲煙，搜怪蟠蛟魚。詩成多自寫，筆法顔與虞。旋棄不復惜，所存今幾餘。往往落人間，藏之比明珠。又好題屋壁，虹蜺隨卷舒。遺蹤處處在，餘墨潤不枯。朐山頃歲出，我亦斥江湖。乖離四五載，人事忽焉殊。歸來見京師，心老貌已癯。但驚何其衰，豈意今也無。才高不少下，闊若與世踈。驊騮當少時，其志萬里塗。一旦老伏櫪，猶思主山芻。天兵宿西北，狂兒尚稽誅。而令壯士死，痛惜無賢愚。歸魂渦上田，露草荒春蕪。
吾聞廬山久，欲往世欲拘。昔歲貶夷陵，扁舟下江湖。八月到湓口，停帆望香爐。香爐雲霧間，杳靄疑有無。忽值秋日明，彩翠浮空虛。信哉奇且秀，不與灊霍俱。偶病不時往，中流但踟躕。今思尚髣髴，恨不傳畫圖。曇穎十年舊，風塵客京都。一旦不辭訣，飄然卷衣裾。山林往不返，古亦有吾儒。西北苦兵戰，江南仍旱枯。新秦又攻寇，京陜募兵夫。聖君念蒼生，賢相思良謨。嗟我無一說，朝紳拖舒舒。未能膏鼎鑊，又不老菰蒲。羨子識所止，雙林歸結廬。
吾始未識子，但聞楊公賢。及子來叩門，手持贈子篇。賢愚視所與，不待交子言。子文諧律呂，子行潔琅玕。行矣慎所遊，惡草能敗蘭。
黍離不復雅，孔子修春秋。扶王貶吳楚，大法加諸侯。妄儒泥於魯，甚者云黜周。大旨既已矣，安能討源流。遂令學者迷，異說相交鉤。黎生西南秀，挾策來東遊。有司不見採，春霜滑歸輈。自云喜三傳，力欲探微幽。凡學患不彊，苟至將焉庾。聖言簡且直，慎勿迂其求。經通道自明，下筆如戈矛。一改不足衄，後功掩前羞。
吾奇曾生者，始得之太學。初謂獨軒然，百鳥而一鶚。既又得楊生，羣獸出麟角。乃知天下才，所識慚未博。楊生初誰師，仁義而禮樂。天姿樸且茂，美不待追琢。始來讀其文，如渴飲醴酪。既坐即之談，稍稍吐鋒鍔。非唯富春秋，固已厚天爵。有司選羣材，繩墨困量度。胡爲謹毫分，而使遺磊落。至寶異常珍，夜光驚把握。駭者棄諸塗，竊拾充吾橐。其於獲二生，厥價玉一瑴。嗟吾雖得之，氣力獨何弱。帝閽啟巖巖，欲獻前復却。遽令扁舟下，飄若吹霜籜。世好競辛鹹，古味殊淡泊。否泰理有時，惟窮見其確。
志士惜白日，高車無停輪。孔生東魯儒，年少勇且仁。大軸獻理匭，長裾弊街塵。門無黄金聘，家有白髮親。寒風八九月，北渡大河津。玉塞積精甲，金戈輝秋雲。孔生力數斗，其智兼千人。短褐不自暖，高談吐陽春。北州多賢侯，待士誰最勤。一見贈雙璧，再見延上賓。丈夫患不遇，豈患長賤貧。
越欲僭宮室，傾貲事雕牆。佛屋尤其侈，耽耽擬侯王。文彩瑩丹漆，四壁金焜煌。上懸百寶蓋，宴坐以方牀。胡爲棄不居，棲身客京坊。辛勤營一室，有類燕巢梁。南方精飲食，菌笋鄙羔羊。飯以玉粒粳，調之甘露漿。一饌費千金，百品羅成行。晨興未飯僧，日昃不敢嘗。乃茲隨北客，枯粟充饑腸。東南地秀絕，山水澄清光。餘杭幾萬家，日夕焚清香。煙霏四面起，雲霧雜芬芳。豈如車馬塵，鬢髮染成霜。三者孰苦樂，子奚勤四方。乃云慕仁義，奔走不自遑。始知仁義力，可以治膏肓。有志誠可樂，及時宜自彊。人情重懷土，飛鳥思故鄉。夜枕聞北鴈，歸心逐南檣。歸兮能來否，送子以短章。
先生二十年東魯，能使魯人皆好學。其間張續與李常，剖琢珉石得天璞。大圭雖不假雕瑑，但未磨礲出圭角。二生因是天下寶，豈與先生私褚橐。先生示我何矜誇，手携文編謂新作。得之數日未暇讀，意欲百事先屏却。夜歸獨坐南窗下，寒燭青熒如熠爚。病眸昏澀乍開緘，燦若月星明錯落。辭嚴意正質非俚，古味雖淡醇不薄。千年佛老賊中國，禍福依憑羣黨惡。拔根掘窟期必盡，有勇無前力何犖。乃知二子果可用，非獨詞堅由志確。朝廷清明天子聖，陽德彙進羣陰剝。大烹養賢有列鼎，豈久師門共藜藿。予慚職諫未能薦，有酒且慰先生酌。
嘗聞紹述絳守居，偶來覽登周四隅。異哉樊子怪可吁，心欲獨出無古初。窮荒搜幽入有無，一語詰曲百盤紆。孰云已出不剽襲，句斷欲學盤庚書。荒煙古水蔚遺墟，我來嗟祗得其餘。栢槐端莊偉丈夫，蒼顔鬰鬰老不枯。靚容新麗一何姝，清池翠蓋擁紅蕖。胡鬅虎搏豈足道，記錄細碎何區區。虙氏八卦畫河圖，禹湯臯虺暨唐虞。豈不古奧萬世模，嫉世姣巧習卑汙。以奇矯薄駭羣愚，用此猶得追韓徒。我思其人爲躊躇，作詩聊謔爲坐娛。
古城南出十里間，鳴渠夾路何潺潺。行人望祠下馬謁，退即祠下窺水源。地靈草木得餘潤，鬰鬰古栢含蒼煙。并兒自古事豪俠，戰爭五代幾百年。天開地闢真主出，猶須再駕方凱旋。頑民盡遷高壘削，秋草自綠埋空垣。并人昔遊晉水上，清鏡照耀涵朱顔。晉水今入并州裏，稻花漠漠澆平田。廢興髣髴無舊老，氣象寂寞餘山川。惟存祖宗聖功業，干戈象舞被管絃。我來覽登爲歎息，暫照白髮臨清泉。鳥啼人去廟門闔，還有山月來娟娟。
羣峯擁軒檻，竹樹陰漠漠。公胡苦思山，規構自心作。惟予愛山者，初仕即京洛。嵩峯三十六，終日對高閣。陰晴無朝暮，紫氣常浮泊。雄然九州中，氣象壓寥廓。亦嘗步其巔，培塿視四岳。其後竄荆蠻，始識峽山惡。長江瀉天來，巨石忽開拓。始疑茫昧初，渾沌死鎸鑿。神功夜催就，萬仞成一削。尤奇十二峯，隱見入冥邈。人蹤斷攀緣，異物定所託。顧瞻但徘徊，想像逢綽約。嵩山近可愛，泉石吾已諾。終其以幽人，白首老雲壑。荆巫惜遐荒，詭怪杳難貌。至今清夜思，魂夢輒飛愕。偶來玩茲亭，塵眼刮昏膜。況逢秋雨霽，濃翠新染濯。峯端上明月，且可留幽酌。
寒雞號荒林，山壁月倒掛。披衣起視夜，攬轡念行邁。我來夏云初，素節今已屆。高河瀉長空，勢落九州外。微風動涼襟，曉氣清餘睡。緬懷京師友，文酒邈高會。其問蘇與梅，二字可畏愛。篇章富縱橫，聲價相磨蓋。子美氣尤雄，萬竅號一噫。有時肆顛狂，醉墨灑霶霈。譬如千里馬，已發不可殺。盈前盡珠璣，一一難柬汰。梅翁事清切，石齒漱寒瀨。作詩三十年，視我猶後輩。文詞愈清新，心意雖老大。譬如妖韶女，老自有餘態。近詩尤古硬，咀嚼苦難嘬。初如食橄欖，真味久愈在。蘇豪以氣轢，舉世徒驚駭。梅窮獨我知，古貨今難賣。二子雙鳳凰，百鳥之嘉瑞。雲煙一翱翔，羽翮一摧鎩。安得相從遊，終日鳴噦噦。問胡苦思之，對酒把新蟹。
憶君去年來自越，值我傳車催去闕。是時新秋蟹正肥，恨不一醉與君別。今年得疾因酒作，一春不飲氣彌劣。饑腸未慣飽甘脆，九蟲寸白爭爲孽。一飽猶能致身患，寵祿豈無神所罰。乃知賦予分有涯，適分自然無夭閼。昔在洛陽年少時，春思每先花亂發。萌芽不待楊柳動，探春馬蹄常踏雪。到今年纔三十九，怕見新花羞白髮。顔侵塞下風霜色，病過鎮陽桃李月。兵閑事簡居可樂，心意自衰非屑屑。日長天暖惟欲睡，睡美尤厭春鳩聒。北潭去城無百步，淥水冰銷魚撥剌。經時曾未著脚到，好景但聽遊人說。官榮雖厚世味薄，始信衣纓乃羈紲。故人有幾獨思君，安得見君憂暫豁。公厨酒美遠莫致，念君貰飲衣屢脫。郭生書來猶未到，想見新詩甚饑渴。少年事事今已去，惟有愛詩心未歇。君閑可能爲我作，莫辭自書藤紙滑。少低筆力容我和，無使難追韻高絕。
鎮陽二月春苦寒，東風力弱冰雪頑。北潭跬步病不到，何暇騎馬尋郊原。鵰丘新晴暖已動，砌下流水來潺潺。但聞簷間鳥語變，不覺桃杏開已闌。人生一世浪自苦，盛衰桃杏開落間。西亭昨日偶獨到，猶有一樹當南軒。殘芳爛漫看更好，皓若春雪團枝繁。無風已恐自零落，長條可愛不可攀。猶堪携酒醉其下，誰肯伴我頹巾冠。
班班林間鳩，穀穀命其匹。迨天之未雨，與汝勿相失。春原洗新霽，綠葉暗朝日。鳴聲相呼和，應答如吹律。深棲柔桑暖，下啄高田實。人皆笑汝拙，無巢以家室。易安由寡求，吾羨拙之佚。吾雖有室家，出處曾不一。荆蠻昔竄逐，奔走若鞭抶。山川瘴霧深，江海波濤䫻。跬步子所同，淪棄甘共沒。投身去人眼，已廢誰復嫉。山花與野草，我醉子鳴瑟。但知貧賤安，不覺歲月忽。還朝今幾年，官祿霑兒姪。身榮責愈重，器小憂常溢。今年來鎮陽，留滯見春物。北潭新漲淥，魚鳥相聱䎲。我意不在春，所憂空自咄。一官誠易了，報國何時畢。高堂母老矣，衰髮不滿櫛。昨日寄書言，新陽發舊疾。藥食子雖勤，豈若我在膝。又云子亦病，蓬首不加髴。書來本慰我，使我煩憂鬰。思家春夢亂，妄意占兇吉。却民夷陵囚，其樂何可述。前年辭諫署，朝議不容乞。孤忠一許國，家事豈復卹。橫身當眾怒，見者旁可慄。近日讀除書，朝廷更輔弼。君恩優大臣，進退禮有秩。小人妄希旨，論議爭操筆。又聞說朋黨，次第推甲乙。而我豈敢逃，不若先自劾。上賴天子聖，必未加斧鑕。一身但得貶，羣口息啾唧。公朝賢彥眾，避路當揣質。苟能因謫去，引分思藏密。還爾禽鳥性，樊籠免驚怵。子意其謂何，吾謀今已必。子能甘藜藿，我易解簪紱。嵩峯三十六，蒼翠爭聳出。安得携子去，耕桑老蓬蓽。
幽憂無以銷，春日靜愈長。薰風入花骨，花枝午低昂。往來採花蜂，清蜜未滿房。春事已爛漫，落英漸飄揚。蛺蝶無所爲，飛飛助其忙。啼鳥亦屢變，新音巧調篁。遊絲最無事，百尺拖晴光。天工施造化，萬物感春陽。我獨不知春，久病卧空堂。時節去莫挽，浩歌自成傷。
洛陽地脈花最宜，牡丹尤爲天下奇。我昔所記數十種，於今十年半忘之。開圖若見故人面，其間數種昔未窺。客言近歲花特異，往往變出呈新枝。洛人驚誇立名字，買種不復論家貲。比新較舊難優劣，爭先擅價各一時。當時絕品可數者，魏紅窈窕姚黄妃。壽安細葉開尚少，朱砂玉版人未知。傳聞千葉昔未有，只從左紫名初馳。四十年間花百變，最後最好潛溪緋。今花雖新我未識，未信與舊誰妍媸。當時所見已云絕，豈有更好此可疑。古稱天下無正色，但恐世好隨時移。鞓紅鶴翎豈不美，斂色如避新來姬。何況遠說蘇與賀，有類異世誇嬙施。造化無情宜一槩，偏此著意何其私。又疑人心愈巧僞，天欲鬭巧窮精微。不然元化朴散久，豈特近歲尤澆漓。爭新鬭麗若不已，更後百載知何爲。但應新花日愈好，惟有我老年年衰。
春深夜苦短，燈冷焰不長。塵蠹文字細，病眸澁無光。坐久百骸倦，中遭羣慮戕。尋前顧後失，得一念十忘。乃知學在少，老大不可彊。廢書誰與語，歎息自悲傷。因憶石夫子，徂徠有茅堂。前年來京師，講學居上庠。青衫綴朝士，面有數畝桑。不耐羣兒嗤，束書歸故鄉。却尋茅堂在，高卧泰山傍。聖經日陳前，弟子羅兩廂。大論叱佛老，高聲誦虞唐。賓朋足棗栗，兒女飽糟糠。雖云待官闕，便欲解朝裳。有似蠶作繭，縮身思自藏。嗟我一何愚，貪得不自量。平生事筆硯，自可娛文章。開口攬時事，論議爭煌煌。退之嘗有云，名聲暫羶香。誤蒙天子知，侍從列班行。官榮日已寵，事業闇不彰。器小以任大，躋顛理之常。聖君雖不誅，在汝豈自遑。不能雖欲止，怳若失其方。却欲尋舊學，舊學已榛荒。有類邯鄲步，兩失皆茫茫。便欲乞身去，君恩厚須儻。又欲求一州，俸錢買歸裝。譬如歸巢鳥，將棲少徊翔。自覺誠未晚，收愚老縑緗。
官雖鎮陽居，身是鎮陽客。北園潭上花，安問誰所植。春風無先後，爛漫爭紅白。一花聊一醉，盡醉猶須百。而我病不飲，對花空歎息。朝來不能歸，暮看不忍摘。謂言花縱落，滿地猶可席。不來纔幾時，人事已非昔。芳枝結青杏，翠葉新奕奕。落絮風卷盡，春歸不留迹。空餘綠潭水，尚带餘春色。疑春竟何之，意謂追可得。東西遶潭行，峰鳥已寂寂。惘然無所依，歸駕不停軛。寓興誠可樂，留情豈非惑。至今清夜夢，猶遶北潭北。
韓孟於文詞，兩雄力相當。篇章綴談笑，雷電擊幽荒。眾鳥誰敢和，鳴鳳呼其凰。孟窮苦纍纍，韓富浩穰穰。窮者啄其精，富者爛文章。發生一爲宮，揫斂一爲商。二律雖不同，合奏乃鏘鏘。天之產奇怪，希世不可常。寂寥二百年，至寶埋無光。郊死不爲島，聖俞發其藏。患世愈不出，孤吟夜號霜。霜寒入毛骨，清響哀愈長。玉山禾難熟，終歲苦饑腸。我不能飽之，更欲不自量。引吭和其音，力盡猶勉彊。誠知非所敵，但欲繼前芳。近者蟠桃詩，有傳來北方。發我衰病思，藹如得春陽。忻然便欲和，洗硯坐中堂。墨筆不能下，怳怳若有亡。老雞嘴爪硬，不易犯其場。不戰先自却，雖奔未甘降。更欲呼子美，子美隔濤江。其人雖憔悴，其志獨軒昂。氣力誠當對，勝敗可交相。安得二子接，揮鋒兩交鋩。我亦願助勇，鼓旗譟其旁。快哉天下樂，一釂宜百觴。乖離難會合，此志何由償。
北園數畝官牆下，嗟我官居如傳舍。滹沱北渡馬踏冰，西山病歸花已謝。落英不見空繞樹，細草初長猶可藉。空園一鎖不復窺，不覺芳蹊繁早夏。隔牆時時聞好鳥，如得嘉客聽清話。今朝試去繞園尋，綠李橫枝礙行馬。蒲萄憶見初引蔓，翠葉陰陰還滿架。紅榴最晚子已繁，猶有殘花藏葉罅。人生有酒復何求，官事無了須偷暇。古云伏日當早歸，況今著令許休假。能來解带相就飲，爲子掃月開風榭。
吾年未四十，三斷哭子腸。一割痛莫忍，屢痛誰能當。割腸痛連心，心碎骨亦傷。出我心骨血，灑爲清淚行。淚多血已竭，毛膚冷無光。自然鬚與鬢，未老先蒼蒼。
清流關前一尺雪，鳥飛不度人行絕。冰連谿谷麋鹿死，風勁野田桑柘折。江淮卑濕殊北地，歲不苦寒常疫癘。老農自言身七十，曾見此雪纔三四。新陽漸動愛日輝，微和習習東風吹。一尺雪，幾尺泥，泥深麥苗春始肥。老農爾豈知帝力，聽我歌此豐年詩。
窮山荒僻人罕顧，子以一身千里來。問子之勤何所欲，自慚報子無瓊瑰。非徒多難學久廢，世事漸懶由心衰。吳興先生富道德，侁侁弟子皆賢材。鄉閭禮讓已成俗，餘風漸被來江淮。子年方少力可勉，往與夫子爲顔回。
窮山候至陽氣生，百物如與時節爭。官居荒涼草樹密，撩亂紅紫開繁英。花深葉暗耀朝日，日暖眾鳥皆嚶鳴。鳥言我豈解爾意，綿蠻但愛聲可聽。南窗星多春正美，百舌未曉催天明。黄鸝顔色已可愛，舌端啞咤如嬌嬰。竹林靜啼青竹笋，深處不見惟聞聲。陂田遶郭白水滿，戴勝穀穀催春耕。誰謂鳴鳩拙無用，雄雌各自知陰晴。雨聲蕭蕭泥滑滑，草深苔綠無人行。獨有花上提葫蘆，勸我沽酒花前傾。其餘百種各嘲哳，異鄉殊俗難知名。我遭讒口身落此，每聞巧舌宜可憎。春到山城苦寂寞，把盞常恨無娉婷。花開鳥語輒自醉，醉與花鳥爲交朋。花能嫣然顧我笑，鳥勸我飲非無情。身閑酒美惜光景，惟恐鳥散花飄零。可笑靈均楚澤畔，離騷憔悴愁獨醒。
南山一尺雪，雪盡山蒼然。澗谷深自暖，梅花應已繁。使君厭騎從，車馬留山前。行歌招野叟，共步青林間。長松得高蔭，盤石堪醉眠。止樂聽山鳥，携琴寫幽泉。愛之欲忘返，但苦世俗牽。歸時始覺遠，明月高峯巔。
徂徠魯東山，石子居山阿。魯人之所瞻，子與山嵯峩。今子其死矣，東山復誰過。精魄已埋沒，文章豈能磨。壽命雖不長，所得固已多。舊藁偶自錄，滄溟之一蠡。其餘誰付與，散失存幾何。存之警後世，古鑑照妖魔。子生誠多難，憂患靡不罹。宦學三十年，六經老研摩。問胡所專心，仁義丘與軻。揚雄韓愈氏，此外豈知他。尤勇攻佛老，奮筆如揮戈。不量敵眾寡，膽大身幺麽。往年遭母喪，泣血走岷峨。垢面跣雙足，鋤犁事田坡。至今鄉里化，孝悌勤蠶禾。昨者來太學，青衫踏朝靴。陳詩頌聖德，厥聲續猗那。羔鴈聘黄晞，晞驚走鄰家。施爲可怪駭，世俗安委蛇。謗口由此起，口之若飛梭。上賴天子明，不挂網者羅。憶在太學年，大雪如翻波。生徒日盈門，饑坐列鴈鵝。絃誦聒鄰里，唐虞賡詠歌。常續最高第，騫游各名科。豈止學者師，謂宜國之皤。夭壽反仁鄙，誰尸此偏頗。不知詉詉者，又忍加詆訶。聖賢要久遠，毀譽暫諠譁。生爲舉世疾，死也魯人嗟。作詩遺魯社，祠子以爲歌。
四時成萬物，寒暑迭鈞陶。壯陽當用事，大夏蒸炎歊。造化本無情，怨咨徒爾勞。身微天地闊，四顧無由逃。九門閶闔開，萬仞崑崙高。積雪寒凜凜，清風吹寥寥。嗟我雖欲往，而身無羽毛。
陽暉爍四野，萬里纖雲收。羲和困路遠，正午當空留。枝條不動影，草木皆含愁。深林虎不嘯，卧喘如吳牛。蜩蟬一何微，嗟爾徒啾啾。
踏石弄泉流，尋源入幽谷。泉傍野人家，四面深篁竹。溉稻滿春疇，鳴渠遶茅屋。生長飲泉甘，蔭泉栽美木。潺湲無春冬，日夜響山曲。自言今白首，未慣逢朱轂。顧我應可怪，每來聽不足。
嗟龍之智誰可拘，出入變化何須臾。壇平樹古潭水黑，沉沉影響疑有無。四山雲霧忽晝合，瞥起直上拏空虛。龜魚带去半空落，雷輷電走先後驅。傾崖倒漳聊一戲，頃刻萬物皆涵濡。青天却掃萬里靜，但見綠野如雲敷。明朝老農拜潭側，鼓聲坎坎鳴山隅。野巫醉飽廟門闔，狼藉烏鳥爭殘餘。
擾擾萬類殊，可憎非一族。甚哉蚊之微，豈足汙簡牘。乾坤量廣大，善惡皆含育。荒茫三五前，民物交相黷。禹鼎象神姦，蛟龍遠潛伏。周公驅猛獸，人始居川陸。爾來千百年，天地得清肅。大患已云除，細微遺不錄。蠅蝱蚤虱蟣，蜂蝎蚖蛇蝮。惟爾於其間，有形纔一粟。雖微無柰眾，惟小難防毒。嘗聞高郵間，猛虎死凌辱。哀哉露筋女，萬古讎不復。水鄉自宜爾，可怪窮邊俗。晨飱下帷幬，盛暑泥駒犢。我來守窮山，地氣尤卑溽。官閑懶所便，惟睡宜偏足。難堪爾類多，枕席厭緣撲。燻簷苦煙埃，燎壁疲照燭。荒城繁草樹，旱氣飛炎熇。羲和驅日車，當午不轉轂。清風得夕涼，如赦脫囚梏。掃庭露青天，坐月蔭嘉木。汝寧無他時，忍此見迫促。翾翾伺昏黑，稍稍出壁屋。填空來若翳，聚隙多可掬。叢身疑陷圍，聒耳如遭哭。猛攘欲張拳，暗中甚飛鏃。手足不自救，其能營背腹。盤餐勞扇拂，立寐僵僮僕。端然窮百計，還坐瞑雙目。於吾固不較，在爾誠爲酷。誰能推物理，無乃乖人欲。騶虞鳳凰麟，千載不一矚。思之不可見，惡者無由逐。
我欲哭石子，夜開徂徠編。開編未及讀，涕泗已漣漣。勉盡三四章，收淚輒忻懽。切切善惡戒，丁寧仁義言。如聞子談論，疑子立我前。乃知長在世，誰謂已沉泉。昔也人事乖，相從常苦艱。今而每思子，開卷子在顔。我欲貴子文，刻以金玉聯。金可爍而銷，玉可碎非堅。不若書以紙，六經皆紙傳。但當書百本，傳百以爲千。或落於四夷，或藏在深山。待彼謗燄熄，放此光芒懸。人生一世中，長短無百年。無窮在其後，萬世在其先。得長多幾何，得短未足憐。惟彼不可朽，名聲文行然。讒誣不須辨，亦止百年間。百年後來者，憎愛不相緣。公議然後出，自然見媸妍。孔孟困一生，毀逐遭百端。後世苟不公，至今無聖賢。所以忠義士，恃此死不難。當子病方革，謗辭正騰喧。眾人皆欲殺，聖主獨保全。已埋猶不信，僅免斵其棺。此事古未有，每思輒長嘆。我欲犯眾怒，爲子記此冤。下紓冥冥忿，仰叫昭昭天。書於蒼翠石，立彼崔嵬巔。詢求子世家，恨子兒女頑。經歲不見報，有辭未能銓。忽開子遺文，使我心已寬。子道自能久，吾言豈須鎸。
君嗟汝癭多，誰謂汝土惡。汝癭雖云苦，汝民居自樂。鄉閭同飲食，男女相媒妁。習俗不爲嫌，譏嘲豈知怍。汝山西南險，平地猶磽确。汝樹生擁腫，根株浸溪壑。山川固已然，風氣宜其濁。接境化襄鄧，餘風被伊雒。思予昔曾遊，所見可驚愕。喔喔聞語笑，纍纍滿城郭。傴婦懸甕盎，嬌嬰包卵鷇。無由辨肩頸，有類龜縮殼。噫人稟最靈，反不如鳧鶴。駢枝雖形累，小小固可略。癰瘍暫畜聚，決潰終當涸。贅疣附支體，幸或不爲虐。未若此巍然，所生非所託。咽喉繫性命，鍼石難砭削。農皇古神聖，爲世名百藥。豈不有方書，頑然莫銷鑠。溫湯汝靈泉，亦不能湔瀹。君官雖謫居，政可瘳民瘼。奈何不哀憐，而反恣訶謔。文辭騁新工，醜怪極名貌。汝士雖多奇，汝女少纖弱。翻愁太守宴，誰與唱清角。乖離南北殊，魂夢山陂邈。握手未知期，寄詩聊一噱。
子美寄我滄浪吟，邀我共作滄浪篇。滄浪有景不可到，使我東望心悠然。荒灣野水氣象古，高林翠阜相回環。新篁抽笋添夏影，老枿亂發爭春妍。水禽閑暇事高格，山鳥日夕相啾喧。不知此地幾興廢，仰視喬木皆蒼煙。堪嗟人迹到不遠，雖有來路曾無緣。窮奇極怪誰似子，搜索幽隱探神仙。初尋一逕入蒙密，豁目異境無窮邊。風高月白最宜夜，一片瑩浄鋪瓊田。清光不辨水與月，但見空碧涵漪漣。清風明月本無價，可惜祗賣四萬錢。又疑此境天乞與，壯士憔悴天應憐。鴟夷古亦有獨往，江湖波濤渺翻天。崎嶇世路欲脫去，反以身試蛟龍淵。豈如扁舟任飄兀，紅蕖淥浪摇醉眠。丈夫身在豈長棄，新詩美酒聊窮年。雖然不許俗客到，莫惜佳句人間傳。
寶劍匣中藏，暗室夜常明。欲知天將雨，錚爾劔有聲。神龍本一物，氣類感則鳴。常恐躍匣去，有時暫開𨩮。煌煌七星文，照曜三尺冰。此劔在人間，百妖夜收形。姦兇與佞媚，膽破骨亦驚。試以向星月，飛光射攙槍。藏之武庫中，可息天下兵。柰何狂胡兒，尚改邀金繒。
黄葉落空城，青山遶官廨。風雲凄已高，歲月驚何邁。陂田寒未收，野水淺生派。晴林紫榴坼，霜日紅梨曬。蕭踈喜竹勁，寂寞傷蘭敗。叢菊如有情，幽芳慰孤介。嘉客日可携，寒醅美新醡。登臨無厭頻，冰雪行即屆。
新霜夜落秋水淺，有石露出寒溪垠。苔昏土蝕禽鳥啄，出沒溪水秋復春。溪邊老翁生長見，疑我來視何殷勤。愛之遠徙向幽谷，曳以三犢載兩輪。行穿城中罷市看，但驚可怪誰復珍。荒煙野草埋沒久，洗以石竇清泠泉。朱欄綠竹相掩映，選致佳處當南軒。南軒旁列千萬峯，曾未有些奇嶙峋。乃知異物世所少，萬金爭買傳幾人。山河面戰變陵谷，何爲落彼荒溪濆。山經地誌不可究，遂令異說爭紛紜。皆云女堝初鍛鍊，融結一氣凝精純。仰視蒼蒼補其缺，染此紺碧瑩且溫。或疑古者燧人氏，鉆以出火爲炮燔。苟非神聖親手迹，不爾孔竅誰雕剜。又云漢使把漢節，西北萬里窮崑崙。行經于闐得寶玉，流入中國隨河源。沙磨水激自穿穴，所以鎸鑿無瑕痕。嗟予有口莫能辯，歎息但以兩手捫。盧仝韓愈不在世，彈壓百怪無雄文。爭奇鬭異各取勝，遂至荒誕無根原。天高地厚靡不有，醜好萬狀奚足論。惟當掃雪席其側，日與嘉客陳清罇。
憶從太學諸生列，我尚弱齡君秀發。同時並薦幾存亡，一夢十年如倏忽。壯心君未減青春，多難我今先白髮。山花撩亂鳥綿蠻，更盡一罇明日別。
高門煌煌赫如赭，勢利聲名爭借假。嗟哉子獨不顧之，訪我千山一羸馬。明珠渡水覆舟失，曾我璣貝猶滿把。遲遲顧我不欲去，問我無窮慚報寡。時之所棄子獨嚮，無乃與世異取捨。
天雲慘慘秋陰薄，卧聽北風鳴屋角。平明驚鳥四散飛，一夜新霜羣木落。南山鬰鬰舊可愛，千仞巉巖如刻削。林枯山瘦失顔色，我意豈能無寂寞。衰顔得酒猶彊發，可醉豈須嫌酒濁。泉傍菊花方爛漫，短日寒輝相照灼。無情木石尚須老，有酒人生何不樂。
荒城草樹多陰暗，日夕霜雲意濃淡。長淮漸落見洲渚，野潦初清收瀲濪。蘭枯蕙死誰復弔，殘菊籬根爭豔豔。青松守節見臨危，正色凜凜不可犯。芭蕉芰荷不足數，狼藉徒能污池檻。時行收斂歲將窮，冰雪嚴凝從此漸。咿呦兒女感時節，愛惜朱顔屢窺鑑。惟有壯士獨悲歌，拂拭塵埃磨古劔。
造化無情不擇物，春色亦到深山中。山桃溪杏少意思，自趁時節開春風。看花遊女不知醜，古粧野態爭花紅。人生行樂在勉彊，有酒莫負琉璃鍾。主人勿笑花與女，嗟爾自是花前翁。
經年種花滿幽谷，花開不暇把一巵。人生此事尚難必，況欲功名書鼎彝。深紅淺紫看雖好，顔色不柰東風吹。緋桃一樹獨後發，意若待我留芳菲。清香嫩蕊含不吐，日日怪我來何遲。無情草木不解語，向我有意偏依依。羣芳落盡始爛漫，榮枯不與眾豔隨。念花意厚何以報，唯有醉倒花東西。盛開比落猶數日，清罇尚可三四携。
孤管叫秋月，清砧韻霜風。天涯遠夢歸，驚斷山千重。羣物動已息，百憂感從中。日月矢雙流，四時環無窮。隆陰夷老物，摧折壯士胸。壯士亦何爲，素絲悲青銅。
羣木落空原，南山高巃嵸。巉巖想詩老，瘦骨寒愈聳。詩老類秋蟲，吟秋聲百種。披霜掇孤英，泣古弔荒冢。琅玕叩金石，清響聽生悚。何由幸見之，使我滌煩冗。飛鳥下東南，音書無日捧。
當春種花唯恐遲，我獨種菊君勿誚。春枝滿園爛張錦，風雨須臾落顛倒。看多易厭情不專，鬭紫誇紅隨俗好。豁然高秋天地肅，百物衰零誰暇弔。君看金蕊正芬敷，曉日浮霜相照耀。煌煌正色秀可餐，藹藹清香寒愈峭。高人避喧守幽獨，淑女靜容修窈窕。方當摇落看轉佳，慰我寂寥何以報。時携一罇相就飲，如得貧交論久要。我從多難壯心衰，迹與世人殊靜躁。種花勿種兒女花，老大安能逐年少。
芳菲能幾時，顔色如自愛。鮮鮮弄霜曉，裊裊含風態。蕙蘭殞秋香，桃李媚春醉。時節雖不同，盛衰終一致。莫笑黄菊花，籬根守憔悴。
滁山不通車，滁水不載舟。舟車路所窮，嗟誰肯來遊。念非吾在此，二子來何求。不見忽三年，見之忘百憂。問其別後學，初若繭緒抽。縱橫漸組織，文章爛然浮。引伸無窮極，卒斂以軻丘。少進日如此，老退誠可羞。弊邑亦何有，青山遶城樓。泠泠谷中泉，吐溜彼山幽。石醜駭溪怪，天奇瞰龍湫。子初如可樂，久乃歎以愀。云此譬圖畫，暫看已宜收。荒涼草樹間，暮館城南陬。破屋仰見星，窗風冷如鎪。歸心中夜起，輾轉卧不周。我爲辦酒肴，羅列蛤與蛑。酒酣微探之，仰笑不頷頭。曰予非此儂，又不負譴尤。自非世不容，安事此爲囚。幸以主人故，崎嶇幾摧輈。一來勤已多，而況久留。我語頓遭屈，顔慚汗交流。川塗冰已壯，霰雪行將稠。羨子兄弟秀，雙鴻翔高秋。嗈嗈飛且鳴，歲暮憶南州。飲子今日歡，重我明日愁。來貺辱已厚，贈言媿非酬。
洞門常自起煙霞，洞穴傍穿透谿谷。朝看石上片雲陰，夜半山前春雨足。
空山雪消谿水漲，遊客渡谿橫古槎。不知谿源來遠近，但見流出山中花。
石屏自倚浮雲外，石路久無人跡行。我來携酒醉其下，卧看千峯秋月明。
信馬尋春踏雪泥，醉中山水弄清輝。野僧不用相迎送，乘興閑來興盡歸。
庶子遺蹤留此地，寒巖徙倚弄飛泉。古人不見心可見，一片清光長皎然。
青松行盡到山門，亂峰深處開方丈。已能宴坐老山中，何用聲名傳海上。
無爲道士三尺琴，中有萬古無窮音。音如石上瀉流水，瀉之不竭由源深。彈雖在指聲在意，聽不以耳而以心。心意既得形骸忘，不覺天地白日愁雲陰。
李師琴紋如卧蛇，一彈使我三咨嗟。五音商羽主肅殺，颯颯坐上風吹沙。忽然黄鍾回暖律，當冬草木皆萌芽。郡齋日午公事退，荒涼樹石相交加。李師一彈鳳凰聲，空山百鳥停嘔啞。我怪李師年七十，面目明秀光如霞。問胡以然笑語我，慎勿辛苦求丹砂。惟當養其根，自然燁其華。又云理身如理琴，正聲不可干以邪。我聽其言未云足，野鶴何事還思家。抱琴揖我出門去，獵獵歸袖風中斜。
拜赦古州南，山火明烈烈。州人共喧喧，兩丱扶白髮。丁寧天語深，曠蕩皇恩闊。乃知天地施，幽遠無間別。欣欣草木意，喜氣消殘雪。
古人不可見，古人琴可彈。彈爲古曲聲，如與古人言。琴聲雖可聽，琴意誰能論。橫琴置牀頭，當午曝背眠。夢見一丈夫，嚴嚴古衣冠。登牀取之坐，調作南風絃。一奏風雨來，再鼓變雲煙。鳥獸盡嚶鳴，草木亦滋蕃。乃知太古時，未遠可追還。方彼夢中樂，心知口難傳。既覺失其人，起坐涕汍瀾。
詩三百五篇，作者非一人。羈臣與棄妾，桑濮乃淫奔。其言苟可取，庬雜不全純。子雖爲佛徒，未易廢其言。其言在合理，但懼學不臻。子佛與吾儒，異轍難同輪。子何獨吾慕，自忘夷其身。苟能知所歸，固有路自新。誘進或可至，拒之誠不仁。維詩於文章，太山一浮塵。又如古衣裳，組織爛成文。拾其裁剪餘，未識衮服尊。嗟子學雖，徒自苦骸筋。勤勤袖卷軸，一歲三及門。惟求一言榮，歸以耀其倫。與夫榮其膚，不若啟其源。韓子亦嘗謂，收斂加冠巾。
長河秋雨多，夜插寒潮入。歲暮孤舟遲，客心飛鳥急。君老忘卑窮，文字或綴緝。余生苦難阨，世險蹈已習。離合二十年，乖睽多聚集。常時飲酒別，今別輒飲泣。君曰吾老矣，不覺兩袖濕。我年雖少君，白髮已揖揖。憶初京北門，送我馬暫立。自茲遭檻穽，一落誰引汲。顛危偶脫死，藏竄甘自縶。但令身尚在，果得手重執。聞來喜迎前，貌改驚乍揖。別離纔幾時，舊學廢百十。殘章與斷藁，草草各收拾。空窗語青燈，夜雨聽霵霵。明朝解舟南，歸翼縱莫戢。還期明月飲，幸此中秋及。酒酣弄篇章，四坐困供給。歡言正喧譁，別意忽於邑。日暮北亭上，濁醪聊共挹。輕橈動翩翩，晚水明熠熠。行心去雖迫，訣語出猶澁。歸來錄君詩，卷軸多𧥄𧥄。誰云已老矣，意氣何嶪岌。惜哉方壯時，千里足常馽。知之莫予深，力不足呼吸。歎吁偶成篇，聊用綴君什。
月從海底來，行上天東南。正當天中時，下照千丈潭。潭心無風月不動，倒影射入紫石巖。月光水潔石瑩浄，感此陰魄來中潛。自從月入此石中，天有兩曜分爲三。清光萬古不磨滅，天地至寶難藏緘。天公呼雷公，夜持巨斧隳嶄巖。墮此一片落千仞，皎然寒鏡在玉匳。蝦蟇白兔走天上，空留桂影猶杉杉。景山得之惜不得，贈我意與千金兼。自云每到月滿時，石在暗室光出簷。大哉天地間，萬怪難悉談。嗟予不度量，每事思窮探。欲將兩耳目所及，而與造化爭毫纖。煌煌三辰行，日月尤尊嚴。若令下與物爲比，擾擾萬類將誰瞻。不然此石竟何物，有口欲說嗟如鉗。吾奇蘇子胸，羅列萬象中包含。不惟胸寬膽亦大，屢出言語驚愚凡。自吾得此石，未見蘇子心懷慚。不經老匠先指决，有手誰改施鎸鑱。呼工畫石持寄似，幸子留意其無謙。
亭亭紫薇花，向我如有意。高煙晚溟濛，清露晨點綴。豈無陽春月，所得時節異。靜女不爭寵，幽姿如自喜。將期誰顧眄，獨伴我憔悴。而我不彊飲，繁英行亦墜。相看兩寂寞，孤詠聊自慰。
世已無孔子，獲麟意誰知。我嘗爲之說，聞者未免非。而子獨曰然，有如塤應篪。惟麟不爲瑞，其意乃可推。春秋二百年，文約義甚夷。一從聖人沒，學者自爲師。崢嶸眾家說，平地生嶮巇。相沿益迂怪，各鬭出新奇。爾來千餘歲，舉世不知迷。焯哉聖人經，照耀萬世疑。自從蒙眾說，日月遭蔽虧。常患無氣力，掃除浮雲披。還其自然光，萬物皆見之。子昔已好古，此經手常持。超然出眾見，不爲俗牽卑。近又脫賦格，飛黄擺銜羈。聖門開大道，夷路肆騰嬉。便可勦眾說，旁通塞多歧。正途趨簡易，慎勿事嶇崎。著述須待老，積勤宜少時。苟思垂後世，大禹尚胼胝。顧我今老矣，兩瞳蝕昏眵。大書難久視，心在力已衰。因思少自棄，今縱悔可追。戒我以勉子，臨文但吁嘻。
大雨雖霶霈，隔轍分晴陰。小雨散浸淫，爲潤廣且深。浸淫苟不止，利澤何窮已。無言雨大小，小雨農尤喜。宿麥已登實，新禾未抽秧。及時一日雨，終歲飽豐穰。夜響流霢霂，晨暉霽蒼涼。川原浄如洗，草木自先光。童稚喜瓜芋，耕夫望陂塘。誰云田家苦，此樂殊未央。
天形積輕清，水德本虛靜。雲收風波止，始見天水性。澄光與粹容，上下相涵映。乃於其兩間，皎皎掛寒鏡。餘暉所照耀，萬物皆鮮瑩。矧夫人之靈，豈不醒視聽。而我於此時，翛然發孤詠。紛昏忻洗滌，俯仰姿涵泳。人心曠而閑，月色高愈迥。惟恐清夜闌，時時瞻斗柄。
啾啾竹間鳥，日夕相嚶鳴。悠悠水中魚，出入藻與萍。水竹魚鳥家，伊誰作斯亭。翁來無車馬，非與彈弋并。潛者入深淵，飛者散縱橫。奈何翁屢來，浪使飛走驚。忘爾榮與利，脫爾冠與纓。還來尋魚鳥，傍此水竹行。鳥語弄蒼翠，魚遊翫清澄。而翁仍何爲，獨醉還自醒。三者各自適，要歸亦同情。翁乎知此樂，無厭日來登。
晉人歌蟋蟀，孔子錄於詩。因知聖賢心，豈不惜良時。行樂不及早，朱顔忽焉衰。馳光如騕褭，一去不可追。今也不彊飲，後雖悔奚爲。三年謫永陽，陷穽不知危。種樹滿幽谷，疏泉瀉清池。新陽染山木，撩亂發枯枝。無人歌青春，自釂白玉巵。今者荷寬宥，乞州從爾宜。西湖舊已聞，既見又過之。菡萏間紅綠，鴛鴦浮渺瀰。四時花與竹，罇俎動可隨。況與賢者同，薰然襲蘭芝。醁醅寒且醥，清唱婉而遲。四坐各已醉，臨觴獨何疑。昔人逢麴車，流涎尚垂頤。況此盃中趣，久得樂無涯。多憂衰病早，心在良可噫。譬若卧櫪馬，聞鼙尚鳴悲。春膏已動脈，百卉漸葳蕤。丹砂得新方，舊疾庶可治。尚可執鞭弭，周旋以忘疲。
卓犖東都子，姓名聞十年。窮冬雪塞空，千里至我門。子足未及閾，我衣驚倒顛。僕童相視疑，寮吏或不然。俛首鵠鶴啄，進趨鳧鴈聯。青衫靴兩脚，言色倩以溫。於公門豈少，乃獨得公懽。受知固不易，知士誠尤難。我思屈童吏，俗辯難以言。觴豆及嘉節，高堂列羣賢。文章看落筆，論議馳後先。破石出至寶，决高瀉長川。光暉相磨晻，浩渺肆波瀾。寮吏媿我歎，僕童恪生顔。我顧寮吏嘻，士豈以此觀。此聊爲戲耳，以驚僕童昏。士欲見其守，視其居賤貧。欲知其所趨，試以義利干。我始識其面，已窺其肺肝。禮有來必往，木瓜報琅玕。十年思見之，一日捨我還。何用慰離居，贈子以短篇。
青松生而直，繩墨易爲功。良玉有天質，少加磨與礲。子誠懷美材，但未遭良工。養育既堅好，英華充厥中。於誰以成之，孟韓荀暨雄。
汙池以其下，眾流之所鍾。尺水無長瀾，蛟龍豈其容。顧予誠鄙薄，羣俊枉高蹤。得一不爲少，雖多肯辭豐。譬如登圓壇，羅列璧與琮。又若饗鈞天，左右間笙鏞。文章爛照耀，應和相撞舂。而予處其間，眩晁不知從。退之亦嘗云，青蒿倚長松。新陽發羣枯，生意漸豐茸。暮雪浩方積，醁醅寒更濃。毋言輕此樂，此樂難屢逢。
五行居四時，維火盛南訛。炎焦陵木氣，橄欖得之多。酸苦不相入，初爭久方和。霜苞入中州，萬里來江波。幸登君子席，得與眾果羅。中州眾果佳，珠圓玉光瑳。媿茲微陋質，以遠不見訶。餳飴兒女甜，遺味久則那。良藥不甘口，厥功見沉痾。忠言初厭之，事至悔若何。世已無採詩，詩成爲君哦。
大哉滄海何茫茫，天地百寶皆中藏。牙鬚甲角爭光鋩，腥風怪雨灑幽荒。珊瑚玲瓏巧綴裝，珠宮貝闕爛煌煌。泥居殼屋細莫詳，紅螺行沙夜生光。負材自累遭刳腸，匹夫懷璧古所傷。濃沙剝蝕隱文章，磨以玉粉緣金黄，清罇旨酒列華堂。隴鳥回頭思故鄉，美人清歌蛾眉揚，一釂凜冽回春陽。物雖微遠用則彰，一螺千金價誰量，豈若泥下追含漿。
田家種糯官釀酒，榷利秋毫升與斗。酒沽得錢糟棄物，大屋經年堆欲朽。酒醅瀺灂如沸湯，東風來吹酒甕香。纍纍罌與瓶，惟恐不得嘗。官沽味醲村酒薄，日飲官酒誠可樂。不見田中種糯人，釜無糜粥度冬春。還來就官買糟食，官吏散糟以爲德。嗟彼官吏者，其職稱長民。衣食不蠶耕，所學義與仁。仁當養人義適宜，言可聞達力可施。上不能寬國之利，下不能飽爾之饑。我飲酒，爾食糟。爾雖不我責，我責何由逃。
焦生獨立士，勢利不可恐。誰言一身窮，自待九鼎重。有能揭之行，可謂仁者勇。呂侯相家子，德義勝華寵。焦生得其隨，道合若膠鞏。始生及吾門，除子喜驚踊。曰此難致寶，一失何由踵。自吾得二生，粲粲獲雙珙。奈何奪其一，使我意紛𦶇。吾嘗愛生材，抽擢方鬰蓊。猶須老霜雪，然後見森聳。況從主人賢，高行可傾竦。讀書趨簡要，害說去雜冗。新文時我寄，庶可蠲煩壅。
徐生純明白玉璞，焦子皎潔寒泉冰。清光瑩爾互輝映，當暑自可消炎蒸。平湖綠波漲渺渺，高榭古木陰層層。嗟哉我豈不樂此，心雖欲往身未能。俸優食飽力不用，官閑日永睡莫興。不思高飛慕鴻鵠，反此愁卧償蚊蠅。三年永陽子所見，山林自放樂可勝。清泉白石對斟酌，巖花野鳥爲交朋。崎嶇磵谷窮上下，追逐猿狖爭超騰。酒美賓佳足自負，飲酣氣橫猶驕矜。奈何乖離纔幾日，蒼顔非舊白髮增。彊歡徒勞歌且舞，勉飲寧及合與升。行揩眼眵旋看物，坐見樓閣先愁登。頭輕目明脚力健，羨子志氣將飄凌。只今心意已如此，終竟事業知何稱。少壯及時宜努力，老大無堪還可憎。
檜惟凌雲材，槐實凡木賤。奈何柔脆質，累此孤高幹。龍鱗老蒼蒼，鼠耳光粲粲。因緣初莫原，感吒徒自歎。偷生由附託，得勢爭葱蒨。方其榮盛時，曾莫見真贗。欲知窮悴節，宜試以霜霰。萌芽起微蘗，辨別乖先見。剪除初非難，長養遂成患。雖然根性殊，常恐枝葉亂。惟應植者深，幸不習而變。含容固有害，勦絕須明斷。惟當審斤斧，去惡無傷善。
兵閑四十年，士不識金革。水旱數千里，民流誰墾闢。公初來視之，嘻此乃予責。將法多益辦，萬千由十百。整齊談笑間，進退有寸尺。曰此易爲耳，在吾繩與墨。天成而地出，古所重民食。貯儲非一朝，人命在旦夕。惟茲將奈何，敢不竭吾力。木牛尚可運，玉罄猶走糴。因難乃見材，不止將有得。公言初未信，終歲考成績。驕墯識恩威，謳吟起羸瘠。貔貅著行伍，倉廩飽堆積。文章娛閑暇，傳記尋往昔。英英文與武，粲粲圖四壁。酒令列諸將，談鋒摧辯客。周旋顧視間，是不爲無益。循吏一州守，將軍萬夫敵。於公豈止然，事業本夔稷。富壽及黎庶，威名懾夷狄。當歸廟堂上，有位久虛席。大匠不揮斧，眾工隨指畫。眾容任羣材，文武各以職。
天於生子厚，稟予獨艱哉。超凌驟拔擢，過盛輒傷摧。苦其危慮心，常使鳴聲哀。投以空曠地，縱橫放天才。山窮與水險，下上極沿洄。故其於文章，出語多崔嵬。人迹所罕到，遺蹤久荒頹。王君好奇士，後二百年來。翦薙發幽薈，搜尋得瓊瑰。咸物不自貴，因人乃爲材。惟知古可慕，豈免今所咍。我亦奇子厚，開編每徘徊。作詩示同好，爲我銘山隈。
炎歊鬰然蒸，午景熾方燄。子來清風興，蕭蕭吹几簟。又如沃瓊漿，遽飲不知厭。嗟予學苦晚，白首困鉛槧。危疑奚所質，孔孟久已窆。羣儒窒自私，惟子通且贍。幸時丐贏餘，屢得飽饑歉。嚴嚴春秋經，大法誰改覘。三才失綱紀，五代極昏墊。盜竊恣胠篋，英雄爭奮劒。興亡兩倉卒，事迹多遺欠。纔能紀成敗，豈暇誅姦僭。聞見患孤寡，是非誰證驗。嘗欣同好惡，遂乞指瑕玷。反蒙華衮襃，如譽嫫母豔。救非當在早，已暴何由斂。苟能哀廢痼，其可惜針砭。風舲或許邀，湖綠方濪濪。
葉落秋水冷，眾鳥聲已停。陰氣入牆壁，百蟲皆夜鳴。蟲鳴催歲寒，唧唧機杼聲。時節忽已換，壯心空自驚。平明起照鏡，但畏白髮生。
百姓病已久，一言難遽陳。良醫將治之，必究病所因。天下久無事，人情貴因循。優游以爲高，寬縱以爲仁。今日廢其小，皆謂不足論。明日壞其大，又云力難振。旁窺各陰拱，當職自逡巡。歲月寖隳頹，紀綱遂紛紜。坦坦萬里疆，蚩蚩九州民。昔而安且富，今也迫以貧。疾小不加理，浸淫將徧身。湯劑乃常藥，未能去深根。鍼艾有奇功，暫痛勿吟呻。痛定支體胖，乃知鍼艾神。猛寬相濟理，古語六經存。蠹弊革僥倖，濫官絕貪昏。牧羊而去狼，未爲不仁人。俊乂沉下位，惡去善乃伸。賢愚各得職，不治未之聞。此說乃其要，易知行每艱。遲疑與果决，利害反掌間。捨此欲有爲，吾知力徒煩。家至與戶到，飽饑而衣寒。三王所不能，豈特今所難。我昔忝諫列，日常趨紫宸。聖君堯舜心，閔閔極憂勤。子華當來時，玉音耳嘗親。上副明主意，下寬斯人屯。江南彼一方，巨細到可詢。諭以上恩德，當冬反陽春。吾言乃其槩，豈止一方云。
自古天下事，及時難必成。爲謀於未然，聰者或莫聽。患至而後圖，智者有不能。未遠前日悔，可爲來者銘。熙熙彼西人，老死織與耕。狂羝一朝叛，烽火四面驚。用兵五六年，首惡竟逃刑。仰賴天子聖，乾坤量包并。苗頑不率德，舜羽舞于庭。謂此雖異類，有生亦含情。藩籬被觸突，譬若豨與𦏪。馴擾以芻豢，可呼隨指令。稱藩效臣職，冠带復人形。四海得休息，瘡痍肉新生。敢問前孰失，恃安而弛兵。酒肴爲善將，循默乃名卿。慮患謂生事，高談笑難行。一方兵遽起，愚智共營營。上煩天子仁，旰食憂吾氓。謀議及臺早，幽棲訪巖扃。小利不足爲，涓流助滄溟。大功難速就，倉卒始改更。徒自益紛擾，何由集功名。乃知深遠畫，施設在安平。今也實其時，鑑前豈非明。嚴嚴經略府，罇俎集豪英。千營飽而嬉，萬馬牧在坰。相公黄閤老，與國爲長城。張子美而秀，文章博羣經。從軍古云樂，知己士所榮。感激報恩義，當來請長纓。
凌晨有客至自西，爲問詩老來何稽。京師車馬曜朝日，何用擾擾隨輪蹄。面顔憔悴暗塵土，文字光彩垂虹霓。空腸時如秋蚓叫，苦調或作寒蟬嘶。語言雖巧身事拙，捷徑耻蹈行非迷。我今俸祿飽餘賸，念子朝夕勤鹽齏。舟行每欲載米送，汴水六月乾無泥。乃知此事尚難必，何況仕路如天梯。朝廷樂善得賢眾，臺閣俊彥聯簪犀。朝陽鳴鳳爲時出，一枝豈惜容其棲。古來磊落材與知，窮達有命理莫齊。悠悠百年一瞬息，俯仰天地身醯雞。其間得失何足校，況與鳧鶩爭稗稊。憶在洛陽年各少，對花把酒傾玻璃。二十年間幾人在，在者憂患多乖睽。我今三載病不飲，眼眵不辨騧與驪。壯心銷盡憶閑處，生計易足纔蔬畦。優游琴酒逐漁釣，上下林壑相攀躋。及身彊健始爲樂，莫待衰病須扶携。行當買田清潁上，與子相伴把鋤犁。
吾有千里馬，毛骨何蕭森。疾馳如奔風，白日無留陰。除驅當大道，步驟中五音。馬雖有四足，遲速在吾心。六轡應吾手，調和如瑟琴。東西與南北，高下山與林。惟意所欲適，九州可周尋。至哉人與馬，兩樂不相侵。伯樂識其外，徒知價千金。王良得其性，此術固已深。良馬須善馭，吾言可爲箴。
天形如車輪，晝夜常不息。三辰隨出沒，曾不差分刻。北辰居其所，帝座嚴尊極。眾星拱而環，大小各有職。不動以臨之，任德不任力。天辰主下土，萬物由生殖。一動與一靜，同功而異域。惟王知法此，所以治萬國。
兩畿相望東與西，書來三日猶爲稽。短篇投子譬瓦礫，敢辱報之金褭蹄。文章至寶被埋沒，氣象往往干雲霓。飛黄伯樂不世出，四顧驤首空長嘶。嗟哉我豈敢知子，論詩賴子初指迷。子言古淡有真味，大羹豈須調以齏。憐我區區欲彊學，跛鼈曾不離汙泥。問子初何得臻此，豈能直到無階梯。如其所得自勤苦，何憚入海求靈犀。周旋二紀陪唱和，凡翼每竝鸞凰棲。有時爭勝不量力，何異弱魯攻彊齊。念子京師苦憔悴，經年陋巷聽朝雞。兒啼妻噤午未飯，得米寧擇秕與稊。石上紫豪家故有，剡藤瑩滑如玻璃。追惟平昔念少壯，零落生死嗟分睽。一揮累紙恣奔放，駿若駕駱仍驂驪。腹雖枵虛氣豪橫，猶勝諂笑病夏畦。名聲不朽豈易得，仕宦得路終當躋。年來無物不可愛，花發有酒誰同携。問我居留亦何事，方春苦旱憂民犂。
鳩鳴兮屋上，雀噪兮簷間。百鳥感春陽，有如動機關。雄雌相呼和，日夕聒聒不得閑。砌下兩株樹，枯條有誰攀。春風一夜來，花葉何班班。乃知天巧奪人力，能使枯木生紅顔。奈何人爲萬物靈，不及草木與飛翾。自從春來何所覺，但怪睡美不覺白日高南山。行逢百花不著眼，豈念四氣如回環。却思年少憶前事，雖有駔駿難追還。奈何來日尚可樂，曾不勉彊相牽扳。淥酒如春波，黄金爲誰慳。人生一世中，一步百險艱。俟河之清不可得，聯自歌此譏愚頑。
廬山高哉幾千仞兮，根盤幾百里，巀然屹立乎長江。長江西來走其下，是爲揚瀾左里兮，洪濤巨浪日夕相舂撞。雲消風止水鏡浄，泊舟登岸而遠望兮。上摩青蒼以晻靄，下壓后土之鴻厖。試往造乎間兮，攀緣石凳窺空谾。千巖萬壑響松檜，懸崖巨石飛流淙。水聲聒聒亂人耳，六月飛雪灑石矼。仙翁釋子亦往往而逢兮，吾嘗惡其學幻而言哤。但見丹霞翠壁遠近映樓閣，晨鍾暮鼓杳靄羅幡幢。幽花野草不知其名兮，風吹露濕香澗谷，時有白鶴飛來雙。幽尋遠去不可極，便欲絕世遺紛痝。羨君買田筑室老其下，插秧盈疇兮釀酒盈缸。欲令浮嵐暖翠千萬狀，坐卧常對乎軒窗。君懷磊砢有至寶，世俗不辨珉與玒。策名爲吏二十載，青衫白首困一邦。寵榮聲利不可以苟屈兮，自非青雲白石有深趣，其氣兀硉何由降。丈夫壯節似君少，嗟我欲說安得巨筆如長杠。
河南地望雄西京，相公好賢天下稱。吹噓死灰生氣燄，談笑暖律回嚴凝。曾陪罇俎被顧盻，羅列臺閣皆名卿。徐生南國後來秀，得官古縣依崤陵。脚靴手板實卑賤，賢儁未可吏事繩。携文百篇赴知己，西望未到氣已增。我昔初官便伊洛，當時意氣尤驕矜。主人樂士喜文學，幕府最盛多交朋。園林相映花百種，都邑四顧山千層。朝行綠槐聽流水，夜飲翠幙張紅燈。爾來飄流二十載，鬢髮蕭索垂霜冰。同時竝遊在者幾，舊事欲說無人應。文章無用等畫虎，名譽過耳如飛繩。榮華萬事不入眼，憂患百慮來填膺。羨子年少正得路，有如扶桑初日昇。名高場屋已得儁，世有龍門今復登。出門相送親與友，何異籬鷃瞻雲鵬。嗟吾筆硯久已格，感激短章因子興。
大河昔决東南流，蕭條東郡今遺湫。我從故老問其由，云古五鼎藏高丘。地靈川秀草木稠，鬰鬰佳氣蒸常浮。惟物伏見數有周，祕藏奇怪神所搜。天昏地慘鬼哭幽，至寶欲出風雲愁。蕩摇山川失維陬，九龍大戰驅蛟虬。割然岸烈轟雲驫，滑人夜驚鳥嘲啁。婦走抱兒扶白頭，蒼生仰叫黄屋憂。聚徒百萬如蚍蜉，千金一掃隨浮漚。天旋海沸動九州，此鼎始出人間留。滑人得之不敢收，奇模古質非今侔。器大難用識者不，以示世俗遭揶揄。明堂會朝饗諸侯，饔官有品供王羞。調以五味烹全牛，時有用捨吾無求。二三子學雕琳球，見之始驚中歎愀。披荒斵古爭窮蒐，苦語難出聲咿嚘。馬圖出河龜負疇，自古怪說何悠悠。嗟吾老矣不能休，勉彊作詩慙效尤。
開元無事二十年，五兵不用太白閑。太白之精下人間，李白高歌蜀道難。蜀道之難難於上青天，李白落筆生雲煙。千奇萬險不可攀，却視蜀道猶平川。宮娃扶來白已醉，醉裏詩成醒不記。忽然乘興登名山，龍咆虎嘯松風寒。山頭婆娑弄明月，九域塵土悲人寰。吹笙飲酒紫陽家，紫陽真人駕雲車。空山流水空流花，飄然已去凌青霞。下看區區郊與島，螢飛露濕吟秋草。
家世爲邊戶，年年常備胡。兒僮習鞍馬，婦女能彎弧。胡塵朝夕起，虜騎蔑如無。邂逅輒相射，殺傷兩常俱。自從澶州盟，南北結歡娛。雖云免戰鬭，兩地供賦租。將吏戒生事，廟堂爲遠圖。身居界河上，不敢界河漁。
鵝毛贈千里，所重以其人。鴨脚雖百箇，得之誠可珍。問予得之誰，詩老遠且貧。霜野摘林實，京師寄時新。封包雖甚微，採掇皆躬親。物賤以人貴，人賢棄而淪。開緘重嗟惜，詩以報慇懃。
歲晚忽不樂，相過偶乘閑。百年纔幾進，一笑得亦艱。有酒醉嘉客，無錢買妖鬟。問予官何爲，侍從聯朝班。朝廷多賢材，何用蒯與菅。白髮垂兩鬢，黄金腰九環。奈何章綬榮，飾此木石頑。於國略無補，有慙常在顔。幸蒙二三友，相與文字間。江子獨捨我，高鴻去難攀。秋風動沙苑，郡閣當南山。吟詠日多暇，詔條寬可頒。寒雲雪紛糅，幽鳥春緜蠻。勝事日向好，思君何時還。
歲律忽其周，陰風慘遼夐。孤懷念時節，朽質驚衰病。憶始來京師，街槐綠方映。清霜一以零，眾木少堅勁。物理固如此，人生寧久盛。當時不樹立，後世猶譏評。顧我實孤生，饑寒談孔孟。壯年猶勇爲，刺口論時政。中間蒙選擢，官實居諫諍。豈知身愈危，惟恐職不稱。十年困風波，九死出檻穽。再生君父恩，如報犬馬性。歸來見親識，握手相弔慶。丹心皎雖存，白髮生已迸。慙無羽毛彩，來與鸞凰竝。鎩翮追羣翔，孤唳驚眾聽。嚴嚴玉堂署，清禁肅而靜。職業愧論思，文章慙誥命。厚顔難久居，歸計無荒逕。偷閑就朋友，笑語雜嘲詠。歡情雖索寞，得酒猶豪橫。羣居固可樂，寵祿尤難幸。何日早收身，江湖一漁艇。
君不見曼卿子美真奇才，久已零落埋黄埃。子美生窮死愈貴，殘章斷藁如瓊瑰。曼卿醉題紅粉壁，壁粉已剝昏煙煤。河傾崑崙勢曲折，雪壓太華高崔嵬。自從二子相繼沒，山川氣象皆低摧。君家雖有澄心紙，有敢下筆知誰哉。宣州詩翁餓欲死，黄鵠折翼鳴聲哀。有時得飽好言語，似聽高唱傾金罍。二子雖死此翁在，老手尚能工翦裁。奈何不寄反示我，如棄正論求俳詼。嗟我今衰不復昔，空能把卷闔且開。百年干戈流戰血，一國歌舞今荒臺。當時百物盡精好，往往遺棄淪蒿萊。君從何處得此紙，純堅瑩膩卷百枚。官曹職事喜床暇，臺閣唱和相追陪。文章自古世不乏，間出安知無後來。
憶昨初受命，同下紫宸朝。問君當何之，笑指北斗杓。共念到幾時，春風約回鑣。所持既異事，前後忽相遼。風月坐易失，山川行知遥。回頭三千里，雙闕在紫霄。我老倦鞍馬，安能事吟嘲。君才綽有餘，新句益飄飄。前日逢呂郭，解鞍憩山要。僮僕相問喜，馬鳴亦蕭蕭。出君桑乾詩，寄我慰寂寥。又喜前見君，相期駐征軺。雖知不久留，一笑樂亦聊。歸路踐冰雪，還愛脫狐貂。君行我即至，春酒待相邀。
我行三千里，何物與我親。念此尺素屏，曾不離我身。曠野多黄沙，當午白日昏。風力若牛弩，飛砂還射人。暮投山椒館，休此車馬勤。開屏置牀頭，輾轉夜向晨。卧聽穹廬外，北風驅雪雲。勿愁明日雪，且擁狐貂溫。君命固有嚴，羈旅誠苦辛。但苟一夕安，其餘非所云。
馬饑齧雪渴飲冰，北風卷地來崢嶸。馬悲躑躅人不行，日暮塗遠千山橫。我謂行人止歎聲，馬當勉力無悲鳴。白溝南望如掌平，十里五里長短亭。臘雪銷盡春風輕，火燒原頭青草生。遠客還家紅袖迎，樂哉人馬歸有程。男兒雖有四方志，無事何須勤遠征。
北風吹沙千里黄，馬行確犖悲摧藏。當冬萬物慘顔色，冰雪射日生光芒。一年百日風塵道，安得朱顔長美好。攬鞍鞭馬行勿遲，酒熟花開二月時。
憶昨君當使北時，我往別君飲君家。愛君小鬟初買得，如手未觸新開花。醉中上馬不知夜，但見九陌燈火人諠譁。歸來不記與君別，酒醒起坐空咨嗟。自言我亦隨往矣，行即逢君何恨邪。豈知前後不相及，歲月忽忽行無涯。古北嶺口踏新雪，馬盂山西捍落霞。風雲暮慘失道路，磵谷夜靜聞麏䴥。行迷方嚮但看日，度盡山險方逾沙。客心漸遠誠易感，見君雖晚喜莫加。我後君歸祗十日，君先躍馬未足誇。新年花發見回鴈，歸路柳暗藏嬌鴉。而今春物已爛漫，念昔草木冰未芽。人生每苦勞事役，老去尚能憐物華。從今有暇即相過，安得載酒長盈車。
羣動夜息浮雲陰，沈夫子彈醉翁吟。醉翁吟，以我名，我初聞之喜且驚。宮聲三疊何泠泠，酒行暫止四坐傾。有如風輕日煖好鳥語，夜靜山響春泉鳴。坐思千巖萬壑醉眠處，寫君三尺膝上橫。沈夫子，恨君不爲醉翁客，不見翁醉山間亭。翁歡不待絲與竹，把酒終日聽泉聲。有時醉倒枕谿石，青山白雲爲枕屏。花間百鳥喚不覺，日落山風吹自醒。我時四十猶彊力，自號醉翁聊戲客。爾來憂患十年間，鬢髮未老嗟先白。滁人思我雖未忘，見我今應不能識。沈夫子，愛君一罇復一琴，萬事不可干其心。自非曾是醉翁客，莫向俗耳求知音。
人皆喜詩翁，有酒誰肯一醉之。嗟我獨無酒，數往從翁何所爲。翁居南方我北走，世路離合安可期。汴渠千艘日上下，來及水門猶未知。五年不見勞夢寐，三日始往何其遲。城東賺河有名字，萬家棄水爲汙池。人居其上苟賢者，我視此水猶漣漪。入門下馬解衣带，共坐習習清風吹。溼薪熒熒煮薄茗，四顧壁立空無遺。萬錢方丈飽則止，一瓢飲水樂可涯。況出新詩數十首，珠璣大小光陸離。他人欲一不可有，君家筐篋滿莫持。才大名高乃富貴，豈比金紫包愚癡。貴賤同爲一丘土，聖賢獨如星日垂。道德內樂不假物，猶須朋友并良時。蟬聲漸已變秋意，得酒安問醇與醨。玉堂官閑無事業，親舊幸可從其私。與翁老矣會有幾，當棄百事勤追隨。
奉祠嚴祕館，攝事罄精誠。歲晏悲木落，天寒聞鶴鳴。念昔丘壑趣，豈知朝市情。弱齡嬰仕宦，壯節慕功名。多病慙厚祿，早衰歎餘生。未知犬馬報，安得遂歸耕。
懷祿不知慙，人雖不吾責。貧交重意氣，握手猶感激。煌煌腰間金，兩鬢颯已白。有生天地間，壽考非金石。古人報一飯，君子不苟得。憂來自悲歌，涕淚下沾臆。
清夜雖云長，白日亦易晚。循環百刻中，勢若丸走坂。盈虧自相補，得失何足算。餐霞可延年，飲酒誠自損。未知辛苦長，孰若適意短。二者一何偷，百年皆不免。顔回不著述，後世存愈遠。聖賢非虛名，惟善爲可勉。
仕宦希寸祿，庶無饑寒迫。讀書文章，本以代耕織。學成頗自喜，祿厚愈多責。挾山以超海，事有非其力。君子貴量能，無輕食人食。
唧唧復唧唧，夜歎曉未息。蟲聲急愈尖，病耳聞若刺。壯士易爲老，良時難再得。日月相隨東，天行自西北。三者不相謀，萬古無窮極。安知人間世，歲月忽已易。
晨光入林眾鳥驚，腷膊羣飛鴉亂鳴。穿林四散投空去，黄口巢中饑待哺。雌者下啄雄高盤，雄雌相呼飛復還。空林無人鳥聲樂，古木參天枝屈蟠。下有怪石橫樹間，煙埋草沒苔蘚斑。借問此景誰圖寫，乃是吳家石屏者。虢工刳山取山骨，朝鑱暮斵非一日，萬象皆從石中出。吾嗟人愚不見天地造化之初難，乃云萬物生自然。豈知鎸鑱刻畫醜與妍，千狀萬態不可殫。神愁鬼泣晝夜不得閑，不然安得巧工妙手憊精竭思不可到，若無若有縹緲生雲煙。鬼神功成天地惜，藏在虢山深處石。惟人有心無不獲，天地雖神藏不得。又疑鬼神好勝憎吾儕，欲極奇怪窮吾才，乃傳張生自西來。吳家學士見且咍，醉點紫毫淋墨煤。君才自與鬼神鬭，嗟我老矣安能陪。
纍纍盤中蛤，來自海之涯。坐客初未識，食之先歎嗟。五代昔乖隔，九州如剖瓜。東南限淮海，邈不通夷華。於時北州人，飲食陋莫加。雞豚爲異味，貴賤無等差。自從聖人出，天下爲一家。南產錯交廣，西珍富卭巴。水載每連舳，陸輸動盈車。谿潛細毛髮，海怪雄鬚牙。豈惟貴公侯，閭巷飽魚蝦。此蛤今始至，其來何晚邪。螯蛾聞二名久見南人誇。璀璨殼如玉，斑斕點生花。含漿不肯吐，得火遽已呀。共食惟恐後，急先屢成譁。但喜美無厭，豈思來甚遐。多慙海上翁，辛苦斵泥沙。
雞鳴車馬馳，夜半聲未已。皇皇走聲利，與日爭寸晷。而我獨何爲，閑宴奉君子。京師十二門，四方來萬里。顧吾坐中人，暫聚浮雲爾。念子一扁舟，片帆如鳥起。文章富千箱，吏祿求斗米。白玉有時沽，青衫豈須恥。人生足憂患，合散乃常理。惟應當歡時，飲酒如飲水。
淺山嶙嶙，亂石矗矗，山石磽聱車碌碌。山勢盤斜隨澗谷，側轍傾轅如欲覆。出乎兩崖之隘口，忽見百里之平陸。坡長坂峻牛力疲，天寒日暮人心速。楊襃忍饑官太學，得錢買此纔盈幅。愛其樹老石硬，山回路轉。高下曲直，橫斜隱見。妍媸嚮背各有態，遠近分毫皆可辨。自言昔有數家筆，畫古傳多名姓失。後來見者知謂誰，乞詩梅老聊稱述。古畫畫意不畫形，梅詩詠物無隱情。忘形得意知者寡，不若見詩如見畫。乃知楊生真好奇，此畫此詩兼有之。樂能自足乃爲富，豈必金玉名高貲。朝看畫，暮讀詩，楊生得此可不饑。
莫登樓，樂哉都人方競遊，樓闕夜氣春煙浮。玉輪東來從海陬，纖靄洗盡當空留。燈光月色爛不收，火龍銜山祝千秋。緣竿踏索雜幻優，鼓喧管咽耳欲咻。清風嫋嫋夜悠悠，瑩蹄文角車如流。婭姹扶欄車兩頭，髧髦垂鬟嬌未羞。念昔年少追朋儔，輕衫駿馬今則不。中年病多昏兩眸，夜視曾不如鵂鶹。足雖欲往意已休，惟思睡眠擁衾裯。人心利害兩不謀，春陽稍愆天子憂。安得四野陰雲油，甘澤以時豐麥麰。遊騎踏泥非我愁。
子謂莫飲酒，我謂莫作詩。花開木落蟲鳥悲，四時百物亂我思。朝吟摇頭暮蹙眉，雕肝琢腎聞退之。此翁此語還自違，豈如飲酒無所知。自古不飲無不死，惟有爲善不可遲。功施當世聖賢事，不然文章千載垂。其餘酩酊一罇酒，萬事崢嶸皆可齊。腐腸糟肉兩家說，計較屑屑何其卑。死生壽夭無足道，百年長短纔幾時。但飲酒，莫作詩，子其聽我言非癡。
君家白鶴白雪毛，我家白兔白玉毫。誰將贈兩翁，謂此二物皎潔勝瓊瑶。已憐野性易馴擾，復愛仙格何孤高。玉兔四蹄不解舞，不如雙鶴能清嘷。低垂兩翅趁節拍，婆娑弄影誇嬌饒。兩翁念此二物者，久不見之心甚勞。京師少年殊好尚，意氣橫出爭雄豪。清罇美酒不輒飲，千金爭買紅顔韶。莫令少年聞我語，笑我乖僻遭譏嘲。或被偷開兩家籠，縱此二物令逍遥。兔奔滄海却入明月窟，鶴飛玉山千仞直上青松巢。索然兩衰翁，何以慰無憀。纖腰綠鬢既非老者事，玉山滄海一去何由招。
鶴行而啄，青玉嘴，枯松脚。兔蹲而纍，尖兩耳，攢四蹄。往往於人家高堂浄屋曾見之，錦裝玉軸掛壁垂。乍見拭目猶驚疑，羽毛襂褷眼睛活，若動不動如風吹。主人矜誇百金買，云此絕筆人間奇。畫師畫生不畫死，所得百分三二爾，豈如翫物翫其真。凡物可愛惟精神，況此二物物之珍。月光臨靜夜，雪色凌清晨。二物於此時，瑩無一點纖埃塵。不惟可醒醉翁醉，能使詩老詩思添清新。醉翁謂詩老，子勿誚我愚。老弄兔兒憐鶴雛，與子俱老其衰乎。奈何反捨我，欲問東家看舞姝。須防舞姝見客笑，白髮蒼顔君自照。
有詩鶴勿喜，無詩鷴勿悲。人禽固異性，所趣各有宜。朝戲青竹林，暮棲高樹枝。咿呦山鹿鳴，格磔野鳥啼。聲音不相通，各以類自隨。使鶴居籠中，垂頭以聽詩。鶢鶋享鍾鼓，魚鳥見西施。鷴鶴不宜爭，所爭良可知。蚍蜉與蟻子，爲物固已微。當彼兩交鬭，勇如聞鼓鼙。有心皆好勝，未免爭是非。於我一何薄，於彼一何私。欄檻啄花卉，叫號驚睡兒。跳踉兩脚長，落泊雙翅垂。何足充翫好，於何定妍媸。鷴口不能言，夜夢以告之。主人起謝鷴，從我今幾時。僮奴謹守護，出入煩提携。逍遥遂棲息，飲啄安雄雌。花底弄日影，風前理毛衣。豈非主人恩，報效爾宜思。主人今白髮，把酒無翠眉。養鶴鷴又妬，我言堪解頤。
昨日摘花初見桃，今日摘花還見李。晴風暖日苦相催，春物所餘知有幾。中年多病壯心衰，對酒思歸未得歸。不及牆根花與草，春來隨處自芳菲。
摇摇牆頭花，笑笑弄顔色。荒凉眾草間，露此紅的皪。草木本無情，及時如自得。青春不可恃，白日忽已昃。繞之重吟哦，歸坐成歎息。人生浪自苦，得酒且開釋。不見宛陵翁，作詩頭早白。
摇摇牆頭花，豔豔爭青娥。朝見開尚少，暮看繁已多。不惜花開繁，所惜時節過。昨日枝上紅，今日隨流波。物理固如此，去來知奈何。達人但飲酒，壯士徒悲歌。
花妍兒女姿，零落一何速。竹色君子德，猗猗寒更綠。京師多名園，車馬紛馳逐。春風紅紫時，見此蒼翠玉。凌亂迸青苔，蕭踈拂華屋。森森日影閑，濯濯生意足。幸此接清賞，寧辭薦芳醁。黄昏人去鎖空廊，枝上月明春鳥宿。
沈夫子，胡爲醉翁吟，醉翁豈能知爾琴。滁山高絕滁水深，空巖悲風夜吹林。山溜白玉懸青岑，一瀉萬仞源莫尋。醉翁每來喜登臨，醉倒石上遺其簪，雲荒石老歲月侵。子有三尺徽黄金，寫我幽思窮崎嶔。自言愛此萬仞水，謂是太古之遺音。泉淙石亂到不平，指下嗚咽悲人心。時時弄餘聲，言語軟滑如春禽。嗟乎沈夫子，爾琴誠工彈且止。我昔被謫居滁山，名雖爲翁實少年。坐中醉客誰最賢，杜彬琵琶皮作絃。自從彬死世莫傳，玉練鎖聲入黄泉。死生聚散日零落，耳冷心衰翁索莫。國恩未報慙祿厚，世事多虞嗟力薄。顔摧鬢改真一翁，心以憂醉安知樂。沈夫子謂我，翁言何苦悲。人生百年間，飲酒能幾時。攬及推琴起視夜，仰見河漢西南移。
鴨脚生江南，名實未相浮。絳囊因入貢，銀杏貴中州。致遠有餘力，好奇自賢侯。因令江上根，結實夷門秋。始摘纔三四，金奩獻凝旒。公卿不及識，天子百金酬。歲久子漸多，纍纍枝上稠。主人名好客，贈我比珠投。博望昔所徙，蒲萄安石榴。想其初來時，厥價與此侔。今也徧中國，籬根及牆頭。物性久雖在，人情逐時流。惟當記其始，後世知來由。是亦史官法，豈徒續君謳。
自我得曾子，於茲二十年。今又得吳生，既得喜且歎。古士不並出，百年猶比肩。區區彼江西，其產多材賢。吳生初自疑，所擬豈其倫。我始見曾子，文章初亦然。崑崙傾黄河，渺漫盈百川。决疏以道之，漸斂收橫瀾。東溟知所歸，識路到不難。吳生始見我，袖藏新文篇。忽從布褐中，百寶寫我前。明珠雜璣貝，磊砢或不圓。問生久懷此，奈何初無聞。吳生不自隱，欲吐羞俛顔。少也不自重，不爲鄉人憐。中雖知自悔，學問苦賤貧。自謂久而信，力行困彌堅。今來决疑惑，幸冀蒙洗湔。我笑謂吳生，爾其聽我言。世所謂君子，何異於眾人。眾人爲不善，積微成滅身。君子能自知，改過不逡巡。惟於斯二者，愚智遂以分。顔回不貳過，後世稱其仁。孔子過而更，日月披浮雲。子路初來時，雞冠佩豭豚。斬蛟射白額，後卒爲名臣。子既悔其往，人誰禦其新。醜夫祀上帝，孟子豈不云。臨行贈此言，庶可以書紳。
嗟爾樂哉襄陽人，萬屋連甍清漢濱。語言輕清微带秦，南通交廣西峨岷。羅縠纖麗藥物珍，枇杷甘橘薦清罇。磊落金盤爛璘璘，槎頭縮項昔所聞。黄橙擣齏香復辛，春雷動地竹走根。錦苞玉筍味爭新，鳳林花發南山春。掩映谷口藏山門，樓臺金碧瓦鱗鱗。峴首高亭倚浮雲，漢水如天瀉沄沄。斜陽返照白鳥羣，兩岸桑柘雜耕耘。文王遺化已寂寞，千載誰復思其仁。荆州漢魏以來重，古今相望多名臣。嗟爾樂哉襄陽人，道扶白髮抱幼孫。遠迎劉侯朱兩輪，劉侯年少氣甚淳。詩書學問若寒士，罇俎談笑多嘉賓。往時邢洺有善政，至今遺愛留其民。誰能持我詩以往，爲我先賀襄陽人。
別君今幾時，歲月如插羽。悠悠寢與食，忽忽朝復暮。紛紛竟何爲，凜凜還自懼。朝廷無獻納，倉廩徒耗蠹。風霜苦見侵，衰病日增故。江湖豈不思，懇悃布已屢。美哉廣陵公，風政傳道路。優游侍從臣，左右天子顧。君來一何遲，我請亦有素。何當兩還分，尚冀一相遇。把手或未能，尺書幸時寓。
秋風吹浮雲，寒雨灑清曉。鮮鮮牆下菊，顔色一何好。好色豈能常，得時仍不早。文章損精神，何用覷天巧。四時悲代謝，萬物惜調槁。豈知寒鑑中，兩鬢甚秋草。東城彼詩翁，學問同少小。風塵世事多，日月良會少。我有一罇酒，念君思共倒。上浮黄金蕊，送以清歌裊。爲君發朱顔，可以却君老。
大絃聲遲小絃促，十歲嬌兒彈啄木。啄木不啄新生枝，惟啄槎牙枯樹腹。花繁蔽日鎖空園，樹老參天杳深谷。不見啄木鳥，但聞啄木聲。春風和暖百鳥語，山路磽确行人行。啄木飛從何處來，花間葉底時丁丁。林空山靜啄愈響，行人舉頭飛鳥驚。嬌兒身小指撥硬，功曹廳冷絃索鳴。繁聲急節傾四坐，爲爾飲盡黄金觥。楊君好雅心不俗，太學官卑飯脫粟。嬌兒兩幅青布裙，三脚木牀坐調曲。奇書古畫不論價，盛以錦囊裝玉軸。披圖掩卷有時倦，卧聽琵琶仰看屋。客來呼兒旋梳洗，滿額花鈿貼黄菊。雖然可愛眉目秀，無奈長饑頭頸縮。宛陵詩翁勿誚渠，人生自足乃爲娛，此兒此曲翁家無。
古人相馬不相皮，瘦馬雖瘦骨法奇。世無伯樂良可嗤，千金市馬惟市肥。騏驥伏櫪兩耳垂，夜聞秋風仰秣嘶。一朝絡以黄金羈，旦刷吳越暮燕陲。丈夫可憐憔悴時，世俗庸庸皆見遺。子履自少聲名馳，落筆文章天下知。開懷吐胸不自疑，世路迫窄多穽機。鬢毛零落風霜摧，十年江湖千首詩。歸來京國舊遊非，大笑相逢索酒巵。酒酣猶能弄峨眉，山川摇落百草腓。愛君不改青松枝，念君明當整驂騑。贈以瑶華期早歸，豈惟朋友相追隨，坐使臺閣生光輝。
風吹積雪銷太行，水暖河橋楊柳芳。少年初仕即京國，故里幾歸成鬢霜。山行馬瘦春泥滑，野飯天寒餳粥香。留連芳物佳節過，束带還來朝未央。
古堤老柳藏春煙，桃花水下清明前。江南太守見之笑，擊鼓插旗催解船。侍中令德宜有後，學士清才方少年。文章秀粹得家法，筆畫點綴多餘妍。藏書萬卷復强記，故事累朝能口傳。來居侍從乃其職，遠置州郡誰謂然。交游一時盡英俊，車馬兩岸來聯翩。船頭朝轉暮千里，有酒胡不爲留連。
京師輕薄兒，意氣多豪俠。爭誇朱顔事年少，肯慰白髮將花插。尚書好事與俗殊，憐我霜毛苦蕭颯。贈以洛陽花滿盤，鬭麗爭奇紅紫雜。兩京相去五百里，幾日馳來足何捷。紫檀金粉香未吐，綠萼紅苞露猶浥。謂我嘗爲各陽客，頗向此花曾涉獵。憶昔進士初登科，始事相公沿吏牒。河南官屬盡賢俊，洛城池籞相連接。我時年纔二十餘，每到花開如蛺蝶。姚黄魏紅腰带鞓，潑墨齊頭藏綠葉。鶴翎添色又其次，此外雖妍猶婢妾。爾來不覺三十年，歲月纔如熟羊胛。無情草木不改色，多難人生摧拉。見花了了雖舊識，感物依依幾抆睫。念昔逢花必沽酒，起坐驩呼屢傾榼。而今得酒復何爲，愛花繞之空百匝。心衰力懶難勉彊，與昔一何殊勇怯。感公意厚不知報，墨筆淋漓口徒囁。
齊人謹鹽筴，伯者之事爾。計口收其餘，登耗以生齒。民充國亦富，粲若有條理。惟非三王法，儒者猶爲恥。後世益不然，榷奪由漢始。權量自持操，屑屑已甚矣。穴竈如蜂房，熬波銷海水。豈知戴白民，食淡有至死。物艱利俞厚，令出姦隨起。良民陷盜賊，峻法難禁止。問官得幾何，月課煩笞箠。公私兩皆然，巧拙可知己。英英職方郎，文行粹而美。連年宿與泗，有政皆可紀。忽來從辟書，感激赴知己。閔然哀遠人，吐策獻天子。治國如治身，四民猶四體。奈何窒其一，無異鈦厥趾。工作百商行，本末相表裏。臣請通其流，爲國掃泥滓。金錢歸府藏，滋味飽閭里。利害難先言，幾月可較比。鹽官皆謂然，丞相曰可喜。適時乃爲才，高論徒譎詭。夷吾苟今出，未以彼易此。隋堤樹毿毿，汴水流瀰瀰。子行其勉旃，吾黨方傾耳。
建安三千里，京師三月嘗新茶。人情好先務取勝，百物貴早相矜誇。年窮臘盡春欲動，蟄雷未起驅龍蛇。夜聞擊鼓滿山谷，千人助叫聲喊呀。萬木寒癡睡不醒，惟有此樹先萌芽。乃知此爲最靈物，宜其獨得天地之英華。終朝採摘不盈掬，通犀銙小圓復窊。鄙哉穀雨槍與旗，多不足貴如刈麻。建安太守急寄我，香蒻包裹封題斜。泉甘器潔天色好，坐中揀擇客亦嘉。新香嫩色如始造，不似來遠從天涯。停匙側盞試水路，拭目向空看乳花。可憐俗夫把金錠，猛火炙背如暇蟇。由來真物有真賞，坐逢詩老頻咨嗟。須臾共起索酒飲，何異奏雅終淫哇。
吾年向老世味薄，所好未衰惟飲茶。建谿苦遠雖不到，自少嘗見閩人誇。每嗤江浙凡茗草，叢生狼藉惟藏蛇。豈如含膏入香作金餅，蜿蜒兩龍戲以呀。其餘品第亦奇絕，愈小愈精皆露芽。泛之白花如粉乳，乍見紫面生光華。手持心愛不欲碾，有類弄印幾成窊。論功可以療百疾，輕身久服勝胡麻。我謂斯言頗過矣，其實最能祛睡邪。茶官貢餘偶分寄，地遠物新來意嘉。新烹屢酌不知厭，自謂此樂真無涯。未言久食成手顫，已覺疾饑生眼花。客遭水厄疲捧椀，口吻無異蝕月蟇。僮奴傍視疑復笑，嗜好乖僻誠堪嗟。更蒙酬句怪可駭，兒曹助噪聲哇哇。
樂郊何所樂，所樂從公遊。三日公不出，其民蹙然愁。一聞車馬音，從者如雲浮。吾問鄆之人，無乃失業不。云惟安其業，然後樂其休。樂郊何所有，胡不考公詩。有山在其東，有水出逶夷。有臺以臨望，有沼以游嬉。俯仰迷上下，朱欄映清池。草木非一種，青紅隨四時。其餘雖瑣屑，處置各有宜。樂郊何以名，吾爲本其意。自古賢哲人，所存非一世。當時偶然迹，來者因不廢。鄆非公久留，公去民孰賴。此亭公所登，此樹公所憩。俾民百年思，豈取一日醉。
月暈王色如虹蜺，深山猛虎夜生兒。虎兒可愛光陸離，開眼已有百步威。詩翁雖老神骨秀，想見嬌嬰目與眉。木星之精爲紫氣，照山生玉水生犀。兒翁不比他兒翁，三十年名天下知。材高位下眾所惜，天與此兒聊慰之。翁家洗兒眾人喜，不惜金錢散閭里。宛陵他日見高門，車馬煌煌梅氏子。
天將陰，鳴鳩逐婦鳴中林，鳩婦怒啼無好音。天雨止，鳩呼雪歸鳴且喜，婦不亟歸呼不已。逐之其去恨不早，呼不肯來固其理。吾老病骨知陰晴，每愁天陰聞此聲。日長思睡不可得，遭爾聒聒何時停。眾鳥笑鳴鳩，爾拙固無匹。不能娶巧婦，以共營家室。寄巢生子四散飛，一身有婦長相失。夫婦之恩重太山，背恩棄義須臾間。心非無情不得已，物有至拙誠可憐。君不見人心百態巧且艱，臨危利害兩相關。朝爲親戚暮仇敵，自古常嗟交道難。
斑然錦翼花簇簇，雄雌相隨樂不足。抱雛出卵翅羽成，豈料一朝還反目。人言嫁雞逐雞飛，安知嫁鳩被鳩逐。古來有盛必有衰，富貴莫忘貧賤時。女棄父母嫁曰歸，中道捨君何所之。天生萬物各有類，誰謂鳥獸爲無知。雖無仁義不情愛，苟聞此言寧不悲。
老雖可憎還可嗟，病眼眵昏愁看花。不知花開桃與李，但見紅白何交加。春深雨露新洗濯，日暖金碧相輝華。浮香著物收不得，含意欲吐情無涯。可愛踈簾靜相對，最宜落日初西斜。時傾賜壺共斟酌，及此峰鳥方諠譁。凡花易見不足數，禁籞難到堪歸誇。老病對此不知厭，年少何用苦思家。
提葫蘆，提葫蘆，不用沽美酒。宮壺日賜新撥醅，老病足以扶衰朽。百舌子，百舌子，莫道泥滑滑。宮花正好愁雨來，暖日方催花亂發。苑樹千重綠暗春，珍禽綵羽自成羣。花開祗慣迎黄屋，鳥語初驚見外人。千聲百囀忽飛去，枝上自落紅紛紛。畫簾陰陰隔宮燭，禁漏杳杳深千門。可憐枕上五更聽，不似滁州山裏聞。
有芸黄其華，在彼眾草中。清香濯曉露，秀色摇春風。幸依華堂陰，一顧曾不蒙。大雅彼君子，偶來從學宮。文章高一世，論議伏羣公。多識由博學，新篇匪雕蟲。唱酬爛眾作，當輝發幽叢。在物苟有用，得時寧久窮。可嗟凡草木，糞壤自青紅。
君子忽我顧，貧家復何有。虛堂來清風，佳果薦燭酒。簡編記遺逸，論議相可否。欲知所書人，其骨多已朽。前者既已然，後來寧得久。所以昔人云，杯行莫停手。
端谿琢出缺月樣，蘄州織成雙水紋。呼兒置枕展方簟，赤日正午天無雲。黄琉璃光綠玉潤，瑩浄冷滑無埃塵。憶昨開封暫陳力，屢乞殘骸避煩劇。聖君哀憐大臣閔，察見衰病非虛飾。猶蒙不使如罪去，特許遷官還舊職。選材臨事不堪用，見利無慙惟苟得。一從僦舍居城南，官不坐曹門少客。自然唯與睡相宜，以懶遭閑何愜適。從來羸茶苦疲困，況此煩羣正炎赫。少壯喘息人莫聽，中年鼻鼾尤惡聲。癡兒掩耳謂雷作，竈婦驚窺疑釜鳴。蒼蠅蠛蠓任緣撲，蠹書懶架拋縱橫。神昏氣燭一如此，言語思慮何由清。嘗聞李白好飲酒，欲與鐺杓同生死。我今好睡又過之，身與二物爲三爾。江西得請在旦暮，收拾歸裝從此始。終當卷簟携枕去，筑室買田清潁尾。
夜半羣動息，有風生樹端。颯然飄我衣，起坐爲長歎。苦暑君勿厭，初凉君勿歡。暑在物猶盛，凉歸歲將寒。清霜忽以飛，零露亦漙漙。霜露本無情，豈肯私蕙蘭。不獨草木爾，君形安得完。櫛髮變新白，鑑容銷故丹。風埃共侵迫，心志亦摧殘。萬古一飛隼，兩曜雙跳丸。擾擾賢與愚，流沙逐驚湍。其來固如此，獨久知誠難。服食爲藥悞，此言真不刊。但當飲美酒，何必被輕紈。
夕雲若頹山，夜雨如决渠。俄然見青天，燄燄升蟾蜍。倏忽陰氣生，四面如吹噓。狂雷走昏黑，驚電照夔魖。搜尋起龍蟄，下擊墓與墟。雷聲每軒轟，雨勢隨疾徐。初若浩莫止，俄收閴無餘。但掛千丈虹，紫翠橫空虛。頃刻百變態，晦明誰卷舒。豈知下土人，水潦沒襟裾。擾擾泥淖中，無異鴨與豬。嗟我來京師，庇身無弊廬。閑坊僦古屋，卑陋雜里閭。鄰注湧溝竇，街流溢庭除。出門愁浩渺，閉戶恐爲潴。牆壁豁四達，幸家無貯儲。蝦蟇鳴竈下，老婦但欷歔。九門絕來薪，朝爨欲毀車。壓溺委性命，焉能顧圖書。乃知生堯時，未免憂爲魚。梅子猶念我，寄聲憂我居。慰我以新篇，琅琅比瓊琚。官閑行能薄，補益愧空疎。歲月行晚矣，江湖盍歸歟。吾居傳郵爾，此計豈躊躇。
憶昨滁山之人贈我玉兔子，粵明年春玉兔死。日陽晝出月夜明，世言兔子望月生。謂此瑩然而白者，譬夫水之爲雪而爲冰，皆得一陰凝結之純精。常恨處非大荒窮北極寒之曠野，養違其性夭厥齡。豈知火維地荒絕，漲海連天沸天熱。黄冠黑距人語言，有鳥玉衣尤皎潔。乃知物生天地中，萬殊難以一理通。海中洲島窮人迹，來市廣州纔八國。其間注輦來最稀，此鳥何年隨海舶。誰能徧歷海上峯，萬怪千奇安可極。兔生明月月在天，玉兔不能久人間。況爾來從炎瘴地，豈識中州霜雪寒。渴雖有飲饑有啄，羈紲終知非爾樂。天高海闊路茫茫，嗟爾身微羽毛弱。爾能識路知所歸，吾欲開籠縱爾飛。俾爾歸詫宛陵詩，此老詩名聞四夷。
少年喜追隨，老大厭諠譁。慙愧二三子，邀我行看花。花開豈不好，時節亦云嘉。因病既不飲，眾歡獨成嗟。管絃暫過耳，風雨愁還家。三日不出門，堆豗類寒鴉。妻兒强我飲，飣餖果與瓜。濁酒傾殘壺，枯魚雜乾蝦。小婢立我前，赤脚兩髻丫。軋軋鳴雙絃，正如艣嘔啞。坐令江湖心，浩蕩思無涯。寵祿不知報，鬢毛今已華。有田清潁間，尚可事桑麻。安得一黄犢，幅巾駕柴車。
不作流水聲，行將二十年。吾生少賤足憂患，憶昔有罪初南遷。飛帆洞庭入白浪，墮淚三峽聽流泉。援琴寫得入此曲，聊以自慰窮山間。中間永陽亦如此，醉卧幽谷聽潺湲。自從還朝戀榮祿，不覺鬢髮俱凋殘。耳衰聽重手漸顫，自惜指法將誰傳。偶欣日色曝書畫，試拂塵埃張斷絃。嬌兒癡女遶翁膝，爭欲彊翁聊一彈。紫微閣老適我過，愛我指下聲泠然。戲君此是伯牙曲，自古常歎知音難。君雖不能琴，能得琴意斯爲賢。自非樂道甘寂寞，誰肯顧我相留連。興闌束带索馬去，却鎖塵匣包青氈。
憶昨九日訪君時，正見階前兩叢菊。愛之欲繞行百匝，庭下不能容我足。折花却坐時嗅之，已醉還家手猶馥。今朝我復到君家，兩菊階前猶對束。枯莖槁葉苦風霜，無復滿叢金間綠。京師誰家不種花，碧砌朱欄敞華屋。奈何來對兩枯株，共坐窮簷何局促。詩翁文字發天葩，豈比青紅凡草木。凡草開花數日間，天葩無根長在目。遂令我每飲君家，不覺長缾卧牆曲。坐中年少皆賢豪，莫怪我今雙鬢禿。須知朱顔不可恃，有酒當歡且相屬。
與君結交遊，我最先眾人。我少既多難，君家常苦貧。今爲兩衰翁，髮白面亦皴。念在懷中玉，不及市上珉。珉賤易爲價，玉棄久埋塵。惟能吐文章，白虹射星辰。幸同居京城，遠不隔重闉。朝罷二三公，隨我如魚鱗。君聞我來喜，置酒留逡巡。不待玉人請，自脫頭上巾。歡情雖漸鮮，老意益相親。窮達何足道，古來茲理均。
明日君當千里行，今朝始共一罇酒。豈惟明日難重持，試思此會何嘗有。京師九衢十二門，車馬煌煌事奔走。花開誰得屢相過，盞到莫辭頻舉手。驩情落寞酒量減，置我不須論老朽。奈何公等氣方豪，雲夢正當吞八九。擇之名聲重當世，少也多奇晚方偶。西州政事藹風謠，右掖文章煥星斗。待君歸日我何爲，手把鋤犂汝陰叟。
吾聞海之大，物類無窮極。蟲蝦淺水間，蠃蜆如山積。毛魚與鹿角，一龠數千百。收藏各有時，嗜好無南北。其微既若斯，其大有莫測。波濤浩渺中，島嶼生頃刻。俄而沒不見，始悟出背脊。有時隨潮來，暴死疑遭謫。海人相呼集，刀鋸爭剖析。骨節駭專車，鬚芒侔劒戟。腥聞數十里，餘臭久乃息。始知百川歸，固有含容德。潛奇與祕寶，萬狀不一識。嗟彼達頭微，誰傳到京國。乾枯少滋味，治洗費炮炙。聊茲知異物，豈足薦佳客。一旦辱君詩，虛名從此得。
翹翹名家子，自少能慷慨。嘗從幕府辟，躍馬臨窮塞。是時西邊兵，屢戰輒奔潰。歸來買良田，俛首學秉耒。家爲白酒醇，門掩青山對。優游可以老，世利何足愛。奈何從所知，又欲向并代。主人忽南遷，此計亦中悔。彼在吾往從，彼去吾亦退。與人交若此，可以言節槩。
吾愛陶靖節，有琴常自隨。無絃人莫聽，此樂有誰知。君子篤自信，眾人喜隨時。其中苟有得，外物竟何爲。寄謝伯牙子，何須鍾子期。
鍾子忽已死，伯牙其已乎。絕絃謝世人，知音從此無。瓠巴魚自躍，此事見於書。師曠嘗一鼓，羣鶴舞空虛。吾恐二三說，其言皆過歟。不然古今人，愚智邈已殊。奈何人有耳，不及鳥與魚。
寧傷桃李花，無損杞與菊。杞菊吾所嗜，惟恐食不足。花開少年事，不入老夫目。老夫無遠慮，所急在口腹。風晴日暖雪初銷，踏泥自採籬邊綠。
春風二月三月時，農夫在田居者稀。新陽晴暖動膏脈，野水泛灧生光輝。鳴鳩聒聒屋上啄，布穀翩翩桑下飛。碧山遠映丹杏發，青草暖眠黄犢肥。田家此樂知者誰，吾獨知之胡不歸。吾已買田清潁上，更欲臨流作釣磯。
南風原頭吹百草，草木叢深茅舍小。麥穗初齊稚子嬌，桑葉正肥蠶食飽。老翁但喜歲年熟，餉婦安知時節好。野棠棃密啼晚鶯，海石榴紅囀山鳥。田家此樂知者誰，我獨知之歸不早。乞身當及彊健時，顧我蹉跎已衰老。
胡人以鞍馬爲家，射獵爲俗。泉甘草美無常處，鳥驚獸駭爭馳逐。誰將漢女嫁胡兒，風沙無情貌如玉。身行不遇中國人，馬上自作思歸曲。推手爲琵却手琶，胡人共聽亦咨嗟。玉顔流落死天涯，琵琶却傳來漢家。漢宮爭按新聲譜，遺恨已深聲更苦。纖纖女手生洞房，學得琵琶不下堂。不識黄雲出塞路，豈知此聲能斷腸。
西江之水何悠哉，經歷灨石險且回。餘波拗怒猶涵澹，奔濤擊浪常喧豗。有時夜上滕王閣，月照浄練無纖埃。楊闌左里在其北，無風浪起傳古來。老蛟深處厭窟穴，蛇身微行見者猜。呼龍瀝酒未及祝，五色粲爛高崔嵬。忽然遠引千丈去，百里水面中分開。收蹤滅跡莫知處，但有雨雹隨風雷。千奇萬變聊一戲，豈顧溺死爲可哀。輕人之命若螻螘，不止山嶽將傾頹。此外魚蝦何足道，厭飫但覺腥盤杯。壯哉豈不快耳目，胡爲守此空牆隈。陶盆斗水仍下漏，四岸久雨生莓苔。遊魚撥撥不盈寸，泥潛日炙愁暴鰓。魚誠不幸此跼促，我能决去反徘徊。
漢宮有佳人，天子初未識。一朝隨漢使，遠嫁單于國。絕色天下無，一失難再得。雖能殺畫工，於事竟何益。耳目所及尚如此，萬里安能制夷狄。漢計誠已拙，女色難自誇。明妃去時淚，灑向枝上花。狂風日暮起，飄泊落誰家。紅顔勝人多薄命，莫怨春風當自嗟。
酌君以荆州魚枕之蕉，贈君以宣城鼠須之管。酒如長虹飲滄海，筆若駿馬馳平坂。愛君尚少力方豪，嗟我信衰歡漸鮮。文章驚世知名早，意氣論交相得晚。魚枕蕉，一舉十分當覆盞。鼠須管，爲物雖微情不淺。新詩醉墨時一揮，別後寄我無辭遠。
昔逢詩老伊水頭，青衫白馬渡伊流。灘聲八節響石樓，坐中辭氣凌清秋。一飲百盞不言休，酒酣思逸語更遒。河南丞相稱賢侯，後車日載枚與鄒。我年最少力方優，明珠白璧相報投。詩成希深擁鼻謳，師魯卷舌藏戈矛。三十年間如轉眸，屈指十九歸山丘，凋零所餘身百憂。晚登玉墀侍珠旒，詩老齏鹽太學愁。乖離會合謂無由，此會天幸非人謀。頷鬚已白齒根浮，子年加我貌則不。歡猶可彊閑屢偷，不覺歲月成淹留。文章落筆動九州，釜甑過午無饙餾。良時易失不早收，篋櫝瓦礫遺琳璆。薦賢轉石古所尤，此事有職非吾羞。命也難知理莫求，名聲赫赫掩諸幽。翩然素旐歸一舟，送子有淚流如溝。
嘉子治新園，乃在太行谷。山高地苦寒，當樹所宜木。羣花媚春陽，開落一何速。凜凜心節奇，惟應松與竹。毋栽當暑槿，寧種深秋菊。菊死抱枯枝，槿豔隨昏旭。黄楊雖可愛，南土氣常燠。未知經雪霜，果自保其綠。顔色苟不衰，始知根性足。此外眾草花，徒能悅凡目。千金買姚黄，慎勿同流俗。
今日胡不樂，眾賓會高堂。坐中瀛洲客，新佩太守章。豈無芳罇酒，笑語共一觴。亦有嘉菊叢，新苞弄微黄。所嗟時易晚，節物已凄凉。羣鷺方盛集，離鴻獨高翔。山川正摇落，行李怯風霜。君子樂爲政，朝廷須儁良。歸來紫微閣，遺愛在甘棠。
老大惜時節，少年輕別離。我歌君當和，我酌君勿辭。豔豔庭下菊，與君吟繞之。擷其黄金蕊，泛此白玉巵。君勿愛此花，問君此何時。秋風日益高，霜露漸離披。芳歲忽已晚，朱顔從此衰。念君將捨我，車馬去有期。君行一何樂，我意獨不怡。飛兔不戀羣，奔風誰能追。老驥但伏櫪，壯心良可悲。
風吹城頭秋草黄，仰見鳴鴈初南翔。秋草風吹春復綠，南鴈北飛聲肅肅。城下臺邊桃李蹊，憶初披荒手植之。雪消冰解草木動，因記鴻鴈將歸時。爾來十載空遺迹，飛鴈年年自南北。臺傾餘址草荒凉，樹老無花春寂歷。東州太守詩尤美，組織文章爛如綺。長篇大句琢方石，一日都城傳百紙。我思古人無不然，慷慨功名垂百年。沉碑身後念陵谷，把酒泣下悲山川。一時留賞雖邂逅，後世傳之因不朽。
洛人皆種花，花發有時闌。君家獨種玉，種玉產琅玕。子弟守家法，名聲聳朝端。歲時歸拜慶，閭里亦相歡。西臺有道氣，自少服靈丸。春酒養眉壽，童顔如渥丹。清談不倦客，妙思喜揮翰。壯也已吏隱，興餘方掛冠。臨風想高誼，懷祿愧盤桓。
嘉祐六年秋，九月二十有八日，天愁無光月不出。浮雲蔽天眾星沒，舉手嚮空如抹漆。天昏地黑有一物，不見其形，但聞其聲。其初切切凄凄，或高或低。乍似玉女調玉笙，眾管參差而不齊。既而咿咿呦呦，若軋若抽。又如百兩江州車，回輪轉軸聲啞嘔。鳴機夜織錦江上，羣鴈驚起蘆花洲。吾謂此何聲，初莫窮端由。老婢撲燈呼兒曹，云此怪鳥無匹儔。其名爲鬼車，夜載百鬼凌空遊。其聲雖小身甚大，翅如車輪排十頭。凡鳥有一口，其鳴已啾啾。此鳥十頭有十口，口插一舌連一喉。一口出一聲，千聲百響更相酬。昔時周公居東周，厭聞此鳥憎若讎。夜呼庭氏率其屬，彎弧俾逐出九州。射之三發不能中，天遣天狗從空投。自從狗嚙一頭落，斷頸至今青血流。爾來相距三千秋，晝藏夜出如鵂鶹。每逢陰黑天外過，乍見火光驚輒墮。有時餘血下點污，所遭之家家必破。我聞此語驚且疑，反祝疾飛無我禍。我思天地何茫茫，百物巨細理莫詳。吉兇在人不在物，一蛇兩頭反爲祥。却呼老婢炷燈火，捲簾開戶清華堂。須臾雲散眾星出，夜靜皎月流清光。
黄河一千年一清，岐山鳴鳳不再鳴。自從蘇梅二子死，天地寂默收雷聲。百蟲壞戶不啟蟄，萬木逢春不發萌。豈無百鳥解言語，喧啾終日無人聽。二子精思極搜抉，天地鬼神無遁情。及其放筆騁豪俊，筆下萬物生光榮。古人謂此覷天巧，命短疑爲天公憎。昔時李杜爭橫行，麒麟鳳凰世所驚。二物非能致太平，須時太平然後生。開元天寶物盛極，自此中原疲戰爭。英雄白骨化黄土，富貴何止浮雲輕。唯有文章爛日星，氣凌山岳常崢嶸。賢愚自古皆共盡，突兀空留後世名。
吾生本寒儒，老尚把書卷。眼力雖已疲，心意殊未倦。正經首唐虞，僞說起秦漢。篇章異句讀，解詁及箋傳。是非自相攻，去取在勇斷。初如兩軍交，乘勝方酣戰。當其旗鼓催，不覺人馬汗。至哉天下樂，終日在几案。念昔始從師，力學希仕宦。豈敢取聲名，惟期脫貧賤。忘食日已晡，燃薪夜侵旦。謂言得志後，便可焚筆硯。少償辛苦時，惟事寢與飯。歲月不我留，一生今過半。中間嘗忝竊，內外職文翰。官榮日清近，廩給亦豐羨。人情慎所習，酖毒比安宴。漸追時俗流，稍稍學營辦。盃盤窮水陸，賓客羅俊彥。自從中年來，人事攻百箭。非惟職有憂，亦自老可歎。形骸苦衰病，心志迹退懦。前時可喜事，閉眼不欲見。惟尋舊讀書，簡編多朽斷。古人重溫故，官事幸有間。乃知讀書勤，其樂固無限。少而干祿利，老用忘憂患。又知物貴久，至寶見百鍊。紛華暫時好，俯仰浮雲散。淡泊味愈長，始終殊不變。何時乞殘骸，萬一免罪譴。買書載舟歸，筑室潁水岸。平生頗論述，銓次加點竄。庶幾垂後世，不默死芻豢。信哉蠹書魚，韓子語非訕。
龍樓鳳闕鬰崢嶸，深宮不聞更漏聲。紅紗蠟燭愁夜短，綠窗鵯鵊催天明。一聲兩聲人漸起，金井轆轤聞汲水。三聲四聲促嚴粧，紅靴玉带奉君王。萬年枝軟風露濕，上下枝間聲轉急。南衙促仗三衛列，九門放鑰千官入。重城禁籞鎖池臺，此鳥飛從何處來。君不見潁河東岸村陂闊，山禽野鳥常嘲哳。田家惟聽夏雞聲，夜夜垅頭耕曉月。可憐此樂獨吾知，眷戀君恩今白髮。
六月京師暑雨多，夜夜南風吹芡嘴。凝祥池鎖會靈園，僕射荒陂安可擬。爭先園客採新苞，剖蚌得珠從海底。都城百物貴新鮮，厥價難酬與珠比。金盤磊落何所薦，滑臺撥醅如玉醴。自慙竊食萬錢厨，滿口飄浮嗟病齒。却思年少在江湖，野艇高歌菱荇裏。香新味全手自摘，玉潔沙磨軟還美。一瓢固不羨玉鼎，萬事適情爲可喜。何時遂買潁東田，歸去結茅臨野水。
西江水清江石老，石上生茶如鳳爪。窮臘不寒春氣早，雙井芽生先百草。白毛囊以紅碧紗，十斤茶養一兩芽。長安富貴五侯家，一啜猶須三日誇。寶雲日注非不精，爭新棄舊世人情。豈知君子有常德，至寶不隨時變易。君不見建溪龍鳳團，不改舊時香味色。
蜀狂士寧者，不邪亦不正。混世使人疑，詭譎非一行。平生不把筆，對酒時高詠。初如不著意，語出多奇勁。傾財解人難，去不道名姓。金錢買酒醉高樓，明月空床眠不醒。一身四海即爲家，獨行萬里聊乘興。既不採藥賣都市，又不點石化黄金。進不干公卿，退不隱山林。與之游者但愛其人而莫見其術，安知其心。吾聞有道之士游心太虛，逍遥出入，常與道俱。故能入火不熱，入水不濡。嘗聞其語，而未見其人也，豈斯人之徒歟。不然言不純師，行不純德。而滑稽玩世，其東方朔之流乎。
漢宮諸女嚴粧罷，共送明妃溝水頭。溝上水聲來不斷，花隨水去不回流。上馬即知無返日，不須出塞始堪愁。
老者覺時速，閑人知日長。日月本無情，人心有閑忙。努力取功名，斷碑埋路傍。逍遥林下士，丘垅亦相望。長生既無藥，濁酒且盈觴。
空山一道士，辛苦學延齡。一旦隨物化，反言仙已成。開墳見空棺，謂已超青冥。尸解如蛇蟬，換骨蛻其形。既云須變化，何不任死生。
仙境不可到，誰知仙有無。或乘九斑虬，或駕五雲車。朝倚扶桑枝，暮遊崑崙墟。往來幾萬里，誰復遇諸涂。富貴不還鄉，安事富貴歟。神仙人不見，魑魅與爲徒。人生不免死，魂魄入幽都。仙者得長生，又云超太虛。等爲不在世，與鬼亦何殊。得仙猶若此，何況不得乎。寄謝山中人，辛勤一何愚。
莫笑學仙人，山中苦岑寂。試看青松鶴，何似朱門客。朱門炙手熱，來者無時息。何嘗問寒暑，豈暇謀寢食。彊顔悅憎怨，擇語防仇敵。眾欲苦無厭，有求期必獲。敢辭一身勞，豈塞天下責。風波卒然起，禍患藏不測。神仙雖杳茫，富貴意何得。
余生本羈孤，自少已非壯。今而老且病，何用苦惆悵。誤蒙三聖知，貪得過其量。恩私未知報，心志已凋喪。軒裳德不稱，徒自取譏謗。豈若常夫子，一瓢安陋巷。身雖草莽間，名在朝廷上。惟余服德義，久已慕恬曠。矧亦有吾廬，東西正相望。不須駕柴車，自可策蔾杖。坐驚顔鬢日摧頹，及取新春歸去來。共載一舟浮野水，焦陂四面百花開。
青牛西出關，老聃始著五千言。白鹿去昇天，爾來忽已三千年。當時遺迹至今在，隱起蒼檜猶依然。惟能乘變化，所以爲神仙。驅鸞駕鶴須臾間，飄忽不見如雲煙。奈何此鹿起平地，更假草木相攀緣。乃知神仙事茫昧，真僞莫究徒自傳。雪霜不改終古色，風雨有聲當夏寒。境清物老自可愛，何必詭怪窮根源。
焦陂荷花照水光，未到十里聞花香。焦陂八月新酒熟，秋水魚肥鱠如玉。清河兩岸柳鳴蟬，直到焦陂不下船。笑向漁翁酒家保，金龜可解不須錢。明日君恩許歸去，白頭酣詠太平年。
洛城三月亂鸎飛，潁陽山中花發時。徃來車馬遊山客，貪看山花踏山石。紫雲仙洞鎖雲深，洞中有人人不識。飄飄許子旌陽後，道骨仙風本仙胄。多年洗耳避世喧，獨卧寒巖聽山溜。至人無心不算心，無心自得無窮壽。忽來顧我何慇懃，笑我白髮老紅塵。子歸爲筑巖前室，待我明年乞得身。
潁陽道士青霞客，來似浮雲去無迹。夜朝北斗太清壇，不道姓名人不識。我有龍團古蒼璧，九龍泉深一百尺。憑君汲井試烹之，不是人間香味色。
朝渴飲清池，暮飽眠深柵。慙媿主人恩，自非殺身難報德。主人施恩不待報，哀爾胡爲網羅獲。南山藹藹動春陽，吾欲縱爾山之傍。巖崖雪盡飛泉溜，澗谷風吹百草香。飲泉齧草當遠去，山後山前射生戶。
岸有時而爲谷，海有時而爲田，虞舜已歿三千年。耕田浚井雖鄙事，至今遺迹存依然。歷山之下有寒泉，向此號泣于旻天。無情草木亦改色，山川慘淡生雲煙。一朝垂衣正南面，臯夔稷契來聯翩。功高德大被萬世，今人過此猶留連。齊州太守政之暇，鑿渠開沼疏清漣。遊車擊轂惟恐後，眾卉亂發如爭先。豈徒邦人知樂此，行客亦爲留征軒。
密脾未滿蜂採花，麥垅已深鳩喚雨。正是山齋睡足時，不覺花間日亭午。
經春老病不出門，坐見羣芳爛如雪。正當年少惜花時，日日春風吹石裂。
紛紛紅蕊落泥沙，少年何用苦咨嗟。春風自是無情物，肯爲汝惜無情花。今年花落明年好，但見花開人自老。人老不復少，花開還更新。使花如解語，應笑惜花人。
誰謂田家苦，田家樂有時。車鳴繅白繭，麥熟囀黄鸝。田家此樂幾人知，幸獨知之未許歸。逢時得寵已逾分，報國無能徒爾爲。收取玉堂揮翰手，却尋南畝把鋤犁。
射生戶，前日獻一豹，今日獻一狼。豹因傷我牛，狼因食我羊。狼豹誠爲害人物，縣官賞之縑五匹。射生戶，持縑歸。爲人除害固可賞，貪功趨利爾勿爲。弦弓毒矢無妄發，恐爾不識麒麟兒。
石唐仙室紫雲深，潁陽真人此算心。真人已去升寥廓，歲歲巖花自開落。我昔曾爲洛陽客，偶賂巖前坐盤石。四字丹書萬仞崖，神清之洞鎖樓臺。雲深路絕無人到，鸞鶴今應待我來。
喧喧動車馬，共出古都門。落日催行客，東風吹酒罇。樹摇秦甸綠，花入輞川繁。若遇西來旅，時應問故園。
都門收宿霧，佳氣鬰葱葱。曉日寒川上，青山白霧中。樓臺萬瓦合，車馬九衢通。恨乏登高賦，徒知京邑雄。
名郎出粉闈，佳郡古關西。幾驛秦亭盡，千山蜀鳥啼。朱輪照耕野，綠芋覆秋畦。向闕應東望，雲深隴樹迷。
朝雲來少室，日暮向箕山。本以無心出，寧隨倦客還。春歸伊水綠，花晚洛橋閑。誰有餘罇酒，相期一解顔。
上相此忘榮，怡然物外情。池光開小幌，山翠入重城。野鳥窺華衮，春壺勞耦耕。枕前雙鴈沒，雨外一川晴。解組金龜重，調琴赤鯉驚。雖懷安石趣，豈不爲蒼生。
都人布金地，紺宇巋然存。山氣蒸經閣，鍾聲出國門。老杉春自綠，古壁雨先昏。應有幽人屐，來留石蘚痕。
麗正讎書久，蘭臺約史成。迎親就江水，厭直出承明。世德無雙譽，詩豪第一評。風流今頓盡，響像憶平生。
沈約多清瘦，文園仍病痟。共疑天上召，更欲水邊招。金馬人相弔，長沙物易妖。秋風吹越樹，歸旐自飄飄。
自古蘭衰早，因令蕙歎深。書遺茂陵藁，病作越鄉吟。蒿里無春色，閩山蔽夕陰。空嗟埋玉樹，赍志永沉沉。
北闕望南山，明嵐雜紫煙。歸雲向嵩嶺，殘雨過伊川。樹繞芳隄外，橋橫落照前。依依半荒苑，行處獨聞蟬。
一雨郊圻迥，新秋榆棗繁。田荒溪溜入，禾熟雀聲喧。燒出空槎腹，人耕廢廟垣。閑追向城客，落日隱高原。
終日念雲壑，南歸心浩然。青山入楚路，白水望湖田。野渡惟浮鉢，山家少施錢。到時春尚早，收茗綠巖前。
傳聞蜀道難，行客若登天。紫竹深無路，黄花忽見川。聞禽嗟異域，問俗訪耆年。欲識京都遠，惟應望日邊。
寒郊桑柘稀，秋色曉依依。野燒侵河斷，山鴉向日飛。行歌採樵去，荷鍤刈田歸。秫酒家家熟，相邀白竹扉。
周禮恤兇荒，軺車出四方。土龍朝祀雨，田火夜驅蝗。木落孤村迥，原高百草黄。亂鵶鳴古堞，寒雀聚空蒼。桑野人行饁，魚陂鳥下梁。晚煙茅店月，初日棗林霜。墐戶催寒候，叢祠禱歲穰。不妨行覽物，山水正蒼茫。
亭候徹郊畿，人家嶺坂西。青山臨古縣，綠竹繞寒溪。道上行收穗，桑間晚溉畦。東臯有深趣，便擬卜幽棲。
秋色滿郊原，人行禾黍間。雉飛橫斷澗，燒響入空山。野水蒼煙起，平林夕鳥還。嵩嵐久不見，寒碧更孱顔。
從學方年少，還家罄橐金。久爲江北客，能作洛生吟。罷亞霜前稻，鉤輈竹上禽。歸帆何處落，應拂野梅林。
落日漢陵道，初寒慘暮飆。遥看山口火，暗渡洛川橋。不見新園樹，空聞引葬簫。林鵶棲已定，猶此倦征鑣。
供帳拂朝煙，征鞍去莫攀。人醒風外酒，馬度雪中關。舊府誰同在，新年獨未還。遥應行路者，偏識綵衣斑。
寒齋日蕭索，天外敞簷楹。竹雪晴猶覆，山窗夜自明。禽歸窺野客，雲去入重城。欲就陶潛飲，應須載酒行。
官舍掩寒扉，聊同隱者棲。溪流穿竹過，山鳥入城啼。賓主高談勝，心冥外物齊。惟應朝枕夢，長厭隔鄰雞。
古木鬰沉沉，祠亭相衮臨。雷驅山外響，雲結日邊陰。霢霂來初合，依微勢稍深。土膏潛動脈，野氣欲成霖。隴上連雲色，田間擊壤音。明光應奏瑞，黄屋正焦心。帝邑三川美，離宮萬瓦森。廢溝鳴故苑，紅蘤發青林。南畝猶須勸，餘春尚可尋。應容後車客，時作洛生吟。
昔日尋春地，今來感歲華。人行已荒徑，花發半枯槎。高榭林端出，殘陽水外斜。聊持一罇酒，徙倚憶天涯。
伊水弄春沙，山臨水上斜。曾爲謝公客，徧入梵王家。陰澗初生草，春巖自落花。却尋題石處，歲月已堪嗟。
偶來林下逕，共酌竹間亭。積雨添方沼，殘花點綠萍。野陰侵席潤，芳氣襲人醒。禽鳥休驚顧，都忘兀爾形。
河水激箭險，誰言航葦遊。堅冰馳馬渡，伏浪卷沙流。樹落新摧岸，湍驚忽改洲。鑿龍時退鯉，漲潦不分牛。萬里通槎漢，千帆下漕舟。怨歌今罷筑，故道失難求。灘急風逾響，川寒霧不收。詎能窮禹迹，空欲問張侯。
經年都洛與君交，共許詩中思最豪。舊社更誰能擁鼻，新秋有客獨登高。徑蘭欲謝悲零露，籬菊空開乏凍醪。縱使河陽花滿縣，亦應留滯感潘毛。
寒川消積雪，凍浦漸通流。日暮人歸盡，沙禽上釣舟。
歸客下三川，孤郵暫解鞍。鳥聲催暮急，山氣欲晴寒。已作愁霖詠，猶懷祖帳歡。更聞溪溜響，疑是石樓灘。
幕府三年客，羣居幾日親。初分闕口路，猶見洛陽人。垅麥晴將秀，田花晚自介。向家行漸近，豈復倦征輪。
投館野花邊，羸驂晚不前。山橋斷行路，溪雨漲春田。樹冷無棲鳥，村深起暮煙。洛陽山已盡，休更望伊川。
行人傍衰柳，路向古河窮。桑柘田疇美，漁商市井通。薪歌晚入浦，舟子夜乘風。旅舍孤煙外，天京王氣中。山川許國近，風俗楚鄉同。宿客雞鳴起，驅車猶更東。
霜後葉初鳴，羸驂遶澗行。川原人遠近，禾黍日晴明。病質驚殘歲，歸塗厭暮程。空林聚寒雀，疑已作春聲。
漢使入幽燕，風煙兩國間。山河持節遠，亭障出疆閑。征馬聞笳躍，雕弓向月彎。禦寒低便面，贈客解刀環。鼓角雲中壘，牛羊雪外山。穹廬鳴朔吹，凍酒發朱顔。寒草生侵磧，春榆綠滿關。應須鴈北嚮，方值使南還。
白雲汾水上，人北鴈南飛。行李山川遠，風霜草木腓。郡齋賓榻掛，幕府羽書稀。最有題輿客，偏思玉麈揮。
相逢舊從事，新命忽臨戎。界上山河壯，軍中彭角雄。朔風馳駿馬，塞雪射驚鴻。試取封侯印，何如筆硯功。
北地不知春，惟看榆葉新。岑牟多武士，玉麈重嘉賓。野燐驚行客，烽煙入遠塵。繫書沙上鴈，時寄日邊人。
久作遊邊客，常悲入塞笳。今茲一尉遠，猶困折腰嗟。白馬關中道，青天棧外家。過秦應弔古，惟有故山斜。
吳江通海浦，畫舸候潮歸。疊鼓山間響，高帆鳥外飛。孤城秋枕水，千室夜鳴機。試問還家客，遼東今是非。
梁漢褒斜險，夫君畏遠遊。家臨越山下，帆入海潮頭。岸柳行稍盡，江蓴歸漸秋。故鄉看衣錦，寧羨李膺舟。
爲客久南方，西游更異鄉。江通蜀國遠，山閉楚祠荒。油幕無軍事，清猿斷客腸。惟應陪主諾，不費日飛觴。
冠蓋盛西京，當年相府榮。曾陪鹿鳴宴，徧識洛陽生。共歎長沙讁，空存許劭評。堪嗟桃李樹，何日見陰成。
去國初游宦，從軍苦寂寥。愁雲带城起，畫角向山飄。秋勁方馳馬，春寒正襲貂。遥知爲客恨，應賴酒盃消。
初仕便西轅，驪駒兩佩環。山河識天府，風雨度函關。桑柘千疇富，人煙萬井閑。欲爲京洛詠，應苦簿書間。
銅墨佩腰間，中流望若仙。鳴蟬汴河柳，畫鷁越鄉船。下瀨逢江鴈，瞻氛落海鳶。山川仍客思，盡入隱侯篇。
曾作關中客，嘗窺百二疆。自言秦隴水，能斷楚人腸。失意倦京國，羈愁成鬢霜。何如伴征鴈，日日向衡陽。
風煙地接懷，井邑富田垓。河近聞冰坼，山高見雨來。官閑同小隱，酒美足銜盃。好去東籬菊，迎霜正欲開。
山色無還近，看山終日行。峯巒隨處改，行客不知名。
望繫朝廷重，文推天下工。清名畏楊綰，故事問胡公。物議垂爲相，風流頓已窮。仁言博哉利，獻替有遺忠。
識度推明哲，風猷藹縉紳。何言止中壽，遂不秉洪鈞。翰墨時爭寶，詞章晚愈新。哭哀文伯母，悲感路傍人。
結髮逢明主，馳聲著兩朝。奠楹先有夢，升屋豈能招。贈服三公衮，兼榮七葉貂。春風笳鼓咽，松栢助蕭蕭。
孤舟日日去無窮，行色蒼茫杳靄中。山浦轉帆迷向背，夜江看斗辨西東。滮田漸下雲間鴈，霜日初丹水上楓。蓴菜鱸魚方有味，遠來猶喜及秋風。
雲間征鴈水間棲，矰繳方多羽翼微。歲晚江湖同是客，莫辭伴我更南飛。
島嶼松門數里長，懸崖對起碧峯雙。可憐勝境當窮塞，翻使留人戀此邦。亂石驚灘喧醉枕，淺沙明月入船窗。因遊始覺南來遠，行盡荆江見蜀江。
依依下牢口，古戍鬰嵯峨。入峽江漸曲，轉灘山更多。白沙飛白鳥，青障合青蘿。遷客初經此，愁詞作楚歌。
潺潺出亂峯，演漾綠蘿風。淺瀨寒難涉，危槎路不通。朝雲起潭側，飛雨徧江中。更欲尋源去，山深不可窮。
孤舟轉山曲，豁爾見平川。樹杪帆初落，峯頭月正圓。荒煙幾家聚，瘦野一刀田。行客愁明發，驚灘鳥道前。
楚人自古登臨恨，暫到愁腸已九回。萬樹蒼煙三峽暗，滿川明月一猿哀。非鄉況復驚殘歲，慰客偏宜把酒盃。行見江山且吟詠，不因遷謫豈能來。
聞說夷陵人爲愁，共言遷客不堪遊。崎嶇幾日山行倦，却喜坡頭見峽州。
三峽倚岧嶢，同遷地最遥。物華雖可愛，鄉思獨無聊。江水流青嶂，猿聲在碧霄。野篁抽夏笋，叢橘長春條。未臘梅先發，經霜葉不凋。江雲愁蔽日，山霧晦連朝。斫谷爭收漆，梯林鬭摘椒。巴賨船賈集，蠻市酒旗招。時節同荆俗，民風載楚謠。俚歌成調笑，摖鬼聚喧囂。得罪宜投裔，包羞分折腰。光陰催晏歲，牢落慘驚飆。白髮新年出，朱顔異域銷。縣樓朝見虎，官舍夜聞鴞。寄信無秋鴈，思歸望斗杓。須知千里夢，長繞洛川橋。
幕府文書日已稀，清罇歲晏喜相携。寒山带郭穿松路，瘦馬尋春踏雪泥。翠蘚蒼崖森古木，綠蘿盤石暗深溪。爲貪賞物來猶早，迎臘梅花吐未齊。
俊域當年仰下風，天涯今日一罇同。高文落筆妙天下，清論揮犀服坐中。江上掛帆明月峽，雲間謁帝紫微宮。山城寂寞少嘉客，喜見瓊枝慰病翁。
平日相從樂會文，博梟壺馬占朋分。罰籌多似昆陽矢，酒令嚴於細柳軍。蔽日雪雲猶靉靆，欲晴花氣漸氛氳。一罇萬事皆毫末，蜾蠃螟蛉豈足云。
結綬當年仕兩京，自憐年少體猶輕。伊川洛浦尋芳徧，魏紫姚黄照眼明。客思病來生白髮，山城春至少紅英。芳叢密葉聊須種，猶得蕭蕭聽雨聲。
爲憐碧砌宜佳樹，自斸蒼苔選綠叢。不向芳菲趁開落，直須霜雪見青葱。披條泫轉清晨露，響葉蕭騷半夜風。時掃濃陰北窗下，一枰閑且伴衰弱。
春風疑不到天涯，二月山城未見花。殘雪壓枝猶有橘，凍雷驚筍欲抽芽。夜聞歸鴈生鄉思，病入新年感物華。曾是洛陽花下客，野芳雖晚不須嗟。
日暖東山去，松門數里斜。山林隱者趣，鍾鼓梵王家。地僻遲春節，風晴變物華。雲光漸容與，鳥哢已交加。冰下泉初動，煙中茗未芽。自憐多病客，來探欲開花。
蕭條雞犬亂山中，時節崢嶸忽已窮。遊女髻鬟風俗古，野巫歌舞歲年豐。平時都邑今爲陋，敵國江山昔最雄。荆楚先賢多勝迹，不辭携酒問鄰翁。
春秋楚國西偏境，陸羽茶經第一州。紫籜青林長蔽日，綠叢紅橘最宜秋。道塗處險人多負，邑屋臨江俗善泅。臘市漁鹽朝暫合，淫祠簫鼓歲無休。風鳴燒入空城響，雨惡江崩斷岸流。月出行歌聞調笑，花開啼鳥亂鉤輈。黄牛峽口經新歲，白玉京中夢舊遊。曾是洛陽花下客，欲誇風物向君羞。
西陵江口折寒梅，爭勸行人把一盃。須信春風無遠近，維舟處處有花開。
青山四顧亂無涯，雞犬蕭條數百家。楚俗歲時多雜鬼，蠻鄉言語不通華。繞城江急舟難泊，當縣山高日易斜。擊鼓踏歌成夜市，邀龜卜雨趁燒畬。叢林白晝飛妖鳥，庭砌非時見異花。惟有山川爲勝絕，寄人堪作畫圖誇。
經年遷謫厭荆蠻，惟有江山興未闌。醉裏人歸青草渡，夢中船下武牙灘。野花零落風前亂，飛雨蕭條江上寒。荻笋時魚方有味，恨無佳客共盃盤。
伊川不到十年間，魚鳥今應怪我還。浪得浮名銷壯節，羞將白髮見青山。野花向客開如笑，芳草留人意自閑。却到謝公題壁處，向風清淚獨潺潺。
城南車馬地，行客過徘徊。野水寒猶入，餘花晚自開。命賓曾授簡，開府最多才。今日西州路，何人更獨來。
始見行春旆，俄聞引葬簫。笑言猶在耳，魂魄遂難招。天象奎星暗，辭林玉樹凋。朔風吹霰雪，銘旐共飄飄。
前日賓齋宴，今晨奠柩觴。死生公自達，存沒世徒傷。舊國難歸葬，餘貲不給喪。平生公輔志，所得在文章。
樂事與良辰，平生愛洛濱。皇臺一閉夜，蒿里不知春。翰墨猶新澤，圖書已素塵。堪憐寢門哭，猶有舊時賓。
邦人盡說畏愁牛，不獨牛愁我亦愁。終日下山行百轉，却從山脚望山頭。
留滯西山獨可嗟，殘春過盡始還家。落花縱有那堪醉，何況歸時無落花。
聞君屢醉賞紅英，落盡殘花酒未醒。嗟我落花無分看，莫嫌狼藉掃中庭。
由來邊將用儒臣，坐以威名撫漢軍。萬馬不嘶聽號令，諸蕃無事著耕耘。夢回夜帳聞羌笛，詩就高樓對隴雲。莫忘鎮陽遺愛在，北潭桃李正氛氳。
幾歲瘡痍近息兵，經營方喜得時英。從來漢粟勞飛輓，當使秦人自戰耕。道左旌旗諸將列，馬前弓劒六蕃迎。知君材力多閑暇，剩聽陽關醉後聲。
歲暮氛霾惡，冬餘氣候爭。吹噓回暖律，號令發新正。遠響來猶漸，狂奔勢益橫。頹城鏖戰鼓，掠野過陰兵。掃蕩無餘靄，顛摧鮮立莖。五山摇岌嶪，九鼎沸煎烹。玉石焚岡裂，波濤卷海傾。遥聽午合市，爭呼夜驚營。慘極雲無色，陰窮火自生。電鞭時砉劃，雷軸助喧轟。孔竅千聲出，陰幽百怪呈。狐妖憑莽蒼，鬼焰走青熒。奮怒神增悚，中休耳暫清。胡兵占月暈，江客候鼉鳴。飄葉千艘失，飛空萬瓦輕。獵豪添馬健，舶穩想帆征。畏壓頻移席，陰祈屢整纓。凍消初醒蟄，枯活欲抽萌。病體愁山館，春寒賴酒鐺。雞號天地白，登垅看晴明。
中渡橋邊十里堤，寒蟬落盡柳條衰。年年塞下春風晚，誰見輕黄弄色時。
得歸還自歎淹留，中渡橋邊柳拂頭。記得來時橋上過，斷冰殘雪滿河流。
陽城淀裏新來鴈，趁伴南飛逐越船。野岸柳黄霜正白，五更驚破客愁眠。
引水澆花不厭勤，便須已有鎮陽春。官居處處如郵傳，誰得三年作主人。
都城車馬日喧喧，雖有離歌不慘顔。豈似客亭臨野岸，暫留罇酒對青山。天街樹綠騰歸騎，玉殿霜清綴曉班。莫忘西亭曾醉處，月明風溜響潺潺。
別後山光寒更綠，秋深酒美色仍清。繞亭黄菊同君種，獨對殘芳醉不成。
偶然來繼前賢迹，信矣皆如昔日言。諸縣豐登少公事，一家飽暖荷君恩。想公風采常如在，顧我文章不足論。名姓已光青史上，壁間容貌任塵昏。
題輿嘗屈佐留京，攬轡今行按屬城。楚館尚看淮月色，嵩雲應虎過關迎。春寒酒力風中醒，日暖梅香雪後清。野俗經年留惠愛，莫辭臨別醉冠傾。
作邑三年事事勤，宜城風物自君新。已能爲政留遺愛，何必栽花遺後人。藹若芝蘭芳可襲，溫如金玉粹而純。友朋欣慕自如此，何況斯民父母親。
綠樹交加山鳥啼，晴風蕩落花飛。鳥歌花舞太守醉，明日酒醒春已歸。
春雲淡淡日輝輝，草惹行襟絮拂衣。行到亭西逢太守，籃輿酩酊插花歸。
紅樹青山日欲斜，長郊草色綠無涯。遊人不管春將老，來往亭前踏落花。
淺深紅日宜相間，先後仍須次第栽。我欲四時携酒去，莫教一日不花開。
百囀千聲隨意移，山花紅紫樹高低。始知鎖向金籠聽，不及林間自在啼。
繞郭雲煙匝幾重，昔人曾此感懷嵩。霜林落後山爭出，野菊開時酒正濃。解带西風飄畫角，倚欄斜日照青松。會須乘醉携嘉客，踏雪來看羣玉峯。
一別相逢十七百，頹顔衰髮互相詢。江湖我再爲遷客，道路君猶困旅人。老驥骨奇心尚壯，青松歲久色逾新。山城寂寞難爲禮，濁酒無辭舉爵頻。
綠桑高下映平川，賽罷田神笑語喧。林外鳴鳩春雨歇，屋頭初日杏花繁。
花光濃爛柳輕明，酌酒花前送我行。我亦且如常日醉，莫教絃管作離聲。
聞道西亭偶獨登，悵然懷我未忘情。新花自向遊人笑，啼鳥猶爲舊日聲。因拂醉題詩句在，應憐手種樹陰成。須知別後無由到，莫厭頻携野客行。
欲將何物招嘉客，惟有新秋一味凉。更掃廣庭許寬百畝，少容明月放清光。樓頭破鑑看將滿，甕面浮蛆撥已香。仍約多爲詩準備，共防梅老敵難當。
憶繞朱欄手自栽，綠叢高下幾番開。中庭雨過無人迹，狼籍深紅點綠苔。
風格孤高塵外物，性情閑暇水邊身。盡日獨行溪淺處，青苔白石見纖鱗。
鮮鮮毛羽耀朝輝，紅粉牆頭綠樹枝。日暖風輕言語軟，應將喜報主人知。
種處雪消春始動，開時霜落鴈初過。誰栽金菊叢相近，織出新番蜀錦窠。
雲際依依認舊林，斷崖荒磴路難尋。西山望見朝來雨，南澗歸時渡處深。
至日陽初復，豐年瑞遽臻。飄颻初未積，散漫忽無垠。萬木青煙滅，千門白晝新。往來衝更合，高下著何勻。望好登長榭，平堪走畫輪。馬寒毛縮蝟，弓勁力添鈞。客醉看成眩，兒嬌咀且顰。虛堂明永夜，高閣照清晨。樹石詩翁對，川原獵騎陳。凍狐迷舊穴，饑雀噪空囷。此土偏宜稼，而予濫長人。應須待和暖，載酒共行春。
解榻方欣待儁英，掛帆千里忽南征。錦衣白日還家樂，鶴髮高堂獻壽榮。殘雪楚天寒料峭，春風淮水浪崢嶸。知君歸意先飛鳥，莫惜停舟酒屢傾。
平湖十頃碧琉璃，四面清陰乍合時。柳絮已將春去遠，海棠應恨我來遲。啼禽似與遊人語，明月閑撐野艇隨。每到最佳堪樂處，却思君共把芳巵。
朱欄明綠水，古柳照斜陽。何處偏宜望，清漣對女郎。
鳴騶入遠樹，飛蓋渡長橋。水闊鷺雙起，波明魚自跳。
輕舟轉孤嶼，幽浦漾平波。回看望佳處，歸路逐魚歌。
千頃芙蕖蓋水平，揚州太守舊多情。畫盆圍處花光合，紅袖傳來酒令行。舞踏落暉留醉客，歌遲檀板換新聲。如今寂寞西湖上，雨後無人看落英。
清晨驅馬思悠然，渺渺平湖碧玉田。曉日未昇先起霧，綠陰初合自生煙。身閑始覺時光好，春去猶餘物色妍。更待四郊甘雨足，相隨蕭鼓樂豐年。
滁南幽谷抱山斜，我鑿清泉子種花。故事已傳遺老說，世人今作畫圖誇。金閨引籍子方壯，白髮盈簪我可嗟。試問弦歌爲縣政，何知罇俎樂無涯。
喜聞嘉譽藹淮壖，又看吳帆解畫船。隴畝遺民談舊政，江山餘思入新篇。人生白首吾今爾，仕路青雲子勉旃。舉棹南風吹酒醒，禽觴莫惜少留連。
園林初夏有清香，人意乘閑味愈長。日暖魚跳波面靜，風輕鳥語樹陰凉。野亭飛蓋臨芳草，曲渚迴舟带夕陽。所得平時爲郡樂，況多嘉客共銜觴。
荒臺野徑共躋攀，正見榴花出短垣。綠葉晚鸎啼處密，紅房初日照時繁。最憐夏景鋪珍簟，尤愛晴香入睡軒。乘興便當携酒去，不須旌騎擁車轅。
菡萏香清畫舸浮，使君寧復憶揚州。都將二十四橋月，換得西湖十頃秋。
夜凉吹笛千山月，路暗迷人百種花。棊罷不知人換世，酒闌無奈客思家。
相逢十年舊，暫喜一罇同。昔日青衫令，今爲白髮翁。俟時君子守，求士有司公。況子之才美，焉能久困窮。
劍峰雲棧未嘗行，圖畫曾看已可驚。險若登天懸鳥道，下臨無地瀉江聲。折腰莫以微官恥，爲政須通異俗情。況子多才兼美行，薦章期即達承明。
儉節清名世絕倫，坐令風俗可還淳。貌先年老因憂國，事與心違始乞身。四海儀刑瞻舊德，一罇談笑作閑人。鈴齋幸得親師席，東向時容問治民。
事國一心勤以瘁，還家五福壽而康。風波已出憑忠信，松栢難凋雪霜。昔日青衫遇知己，今來白首再升堂。里門每入從千騎，賓主俱榮道路光。
楚肆固知難衒玉，丘門安敢輒論詩。藏之十襲真無用，報以雙金豈所宜。已恨語言多猥冗，況因盃杓正淋漓。願投几格資咍噱，俗展須於欲睡時。
平生孤拙荷公知，敢向公前自衒時。憂患飄流誠已甚，文辭衰落固其宜。非高僅比巴音下，少味還同魯酒漓。兩辱嘉篇永爲寶，豈惟榮耀詫當時。
南都已見成新集，東魯休嗟未作詩。霖雨曾爲天下福，甘棠何止郡人思。元劉事業時無取，姚宋篇章世不知。二美惟公所兼有，後生何者欲攀追。
醉翁豐樂一閑身，憔悴今來汴水濱。每聽鳥聲知改節，因吹柳絮惜殘春。平生未省降詩敵，到處何嘗訴酒巡。壯志銷磨都已盡，看花翻作飲茶人。
歲時豐儉若循環，天幸非由拙政然。一雨雖知爲美澤，三登猶未補兇年。桑陰蔽日交垂路，麥穗含風秀滿田。千里郊原想如畫，正宜携酒望晴川。
凜凜節奇霜澗栢，昭昭心瑩玉壺冰。正身尚可清風俗，當暑何須厭鬰蒸。麈柄屢揮容請益，龍門雖峻忝先登。立朝行己師資久，寧止篇章此服膺。
當年丞相倦洪鈞，弭節初來潁水濆。惟以琴罇樂嘉客，能將富貴比浮雲。西溪水色春長綠，北渚花光暖自薰。得載公詩播人口，去思從此四夷聞。
蹤跡本羈單，登門二十年。平生任愚拙，自進恥因緣。憂患經多矣，疲駑尚勉旃。凋零鸎谷友，憔悴鴈池邊。忽忽良時失，區區俗慮闐。公齋每偷暇，師席屢攻堅。善誨常無倦，餘談亦可編。仰高雖莫及，希驥豈非賢。報國如乖顧，歸耕寧買田。期無辱知己，肯逐利名遷。
脫遺軒冕就安閑，笑傲丘園縱倒冠。白髮憂民雖種種，丹心許國尚桓桓。鴻冥得路高難慕，松老無風韻自寒。聞說優游多唱和，新篇何惜盡傳看。
藥苗本是山家味，茶具偏於野客宜。敢以微誠將薄物，少資清興入新詩。言無俗韻精而勁，筆有神鋒老更奇。二寶收藏傳百世，豈惟榮耀詫當時。
曲欄高柳拂層簷，却憶初栽映碧潭。人昔共遊今孰在，樹猶如此我何堪。壯心無復身從老，世事都銷酒半酣。後日更來知有幾，攀條莫惜駐征驂。
京師花木類多奇，常恨春歸人不歸。車馬喧喧走塵土，園林處處鎖芳菲。殘紅已落香猶在，羈客多傷涕自揮。我亦悠然無事者，約君聯騎訪郊圻。
禁署沉沉玉漏傳，月華雲表溢金盤。纖埃不隔光初滿，萬物無聲夜向闌。蓮燭燒殘愁夢斷，蕙爐薰歇覺衣單。水精宮鎖黄金闕，故比人間分外寒。
玉階朝罷卷晨班，官舍相留一笑間。與世漸疏嗟已老，得朋爲樂偶偷閑。紅牋搦管吟紅藥，綠酒盈罇舞綠鬟。自是風情年少事，多慙白髮與蒼顔。
凌晨更直九門開，驅馬悠悠望禁街。霜後樓臺明曉日，天寒煙霧著宮櫰。山林未去猶貪寵，罇酒何時共放懷。已覺蕭條悲晚歲，更憐衰病怯清齋。
琳館清晨藹瑞氛，玉旒朝罷奏詔鈞。綠槐夾路飛黄蓋，翠輦鳴鞘向紫宸。金闕日高猶泫露，綵旗風細不驚塵。自慙白首追時彥，行近儲胥忝侍臣。
滁南幽谷抱千峯，高下山花遠近紅。當日辛勤皆手植，而今開落任春風。主人不覺悲華髮，野老猶能說醉翁。誰與援琴親寫取，夜泉聲在翠微中。
巀嶭高城漢水邊，登臨誰與共躋攀。清川萬古流不盡，白鳥雙飛意自閑。可笑沉碑憂岸谷，誰能把酒對江山。少年我亦曾遊目，風物今思一夢還。
聞說溪園景漸佳，遥知清興已無涯。飲闌歸騎多乘月，雪後尋春自探花。百囀黄鸝消永日，雙飛白鳥避鳴笳。平生喜接君酬唱，不得罇前詠落霞。
初旭瑞霞烘，都門祖帳供。親持使者節，曉出大明宮。城闕青煙起，樓臺白霧中。繡韉驕躍躍，貂袖紫蒙蒙。朔野驚飆慘，邊城畫角雄。過橋分一水，回首羨南鴻。地里山川隔，天文日月同。兒童能走馬，婦女亦腰弓。度險行愁失，盤高路欲窮。山深聞喚鹿，林黑自生風。松壑寒逾響，冰溪咽復通。望平愁驛迥，野曠覺天穹。駿足來山北，輕禽出海東。合圍飛走盡，移帳水泉空。講信鄰方睦，尊賢禮亦隆。斫冰燒酒赤，凍膾縷霜紅。白草經春在，黄沙盡日濛。新年風漸變，歸路雪初融。祗事須彊力，嗟予乃病翁。深慙漢蘇武，歸國不論功。
古關衰柳聚寒鵶，駐馬城頭日欲斜。猶去西樓二千里，行人到此莫思家。
紫貂裘暖朔風驚，潢水冰光射日明。笑語同來向公子，馬頭今日向南行。
漢軍十萬控山河，玉帳優游暇日多。夷狄從來懷信義，廟堂今不用干戈。吟餘畫角吹殘月，醉裏紅燈炫綺羅。此樂直須年少壯，嗟余心志已蹉跎。
不聽哀箏二十年，忽逢纖指弄鳴絃。緜蠻巧囀花間舌，嗚咽交流冰下泉。常謂此聲今已絕，問渠從小自誰傳。樽前笑我聞彈罷，白髮蕭然涕泫然。
北州遺頌藹嘉聲，東土還聞政有成。組甲光寒圍夜帳，綵旗風暖看春耕。金釵墜鬢分行立，玉麈高談四坐傾。富貴常情誰不羨，愛君風韻有餘清。
萬釘寶带爛腰鐶，賜宴新陪一笑歡。金馬並遊年最少，玉堂初直夜猶寒。自嗟零落凋顔鬢，晚得飛翔接羽翰。今日遽聞催遞宿，不容多病養衰殘。
紫案焚香暖吹輕，廣庭清曉席羣英。無譁戰士銜枚勇，下筆春蠶食葉聲。鄉里獻賢先德行，朝廷列爵待公卿。自慙衰病心神耗，賴有羣公鑒裁精。
遊豫恩同萬國懽，新年佳節候初還。華燈爍爍春風裏，黄傘亭亭瑞霧間。可愛清光澄夜色，遥知喜氣動天顔。自憐曾預稱觴列，獨宿冰廳夢帝關。
禁城東馬夜喧喧，閑繞危欄去復還。遥望觚稜煙靄外，似聞天樂夢魂間。豈無罇酒當佳節，況有朋歡慰病顔。待得歸時花在否，春禽簷際已關關。
憑高寓目偶乘閑，袨服遊人見往還。明月正臨雙闕上，行歌遥聽九衢間。黄金絡馬追朱幰，紅燭籠紗照玉顔。與世漸疏嗟老矣，佳辰樂事豈相關。
一笑相驩樂得朋，誦君雙鶴句尤清。高懷自喜凌雲格，俗耳誰思警露聲。所好與時雖異趣，累心於物豈非情。歸休約我携琴去，共看婆娑舞月明。
昔時叨入武成宮，曾看揮毫氣吐虹。夢寐閑思十年舊，笑談今此一罇同。喜君新賜黄金带，顧我宜爲白髮翁。自古薦賢爲報國，幸依精識士稱公。
相從一笑歡無厭，屢獲新篇喜可涯。自昔居前誚穅秕，幸容相倚媿蒹葭。白麻詔令追三代，青史文章自一家。我亦諫垣新忝命，君恩未報髮先華。
辱君贈我言雖厚，聽我酬君意不同。病眼自憎紅蠟燭，何人肯伴白鬚翁。花時浪過如春夢，酒敵先甘伏下風。惟有吟哦殊不倦，始知文字樂無窮。
雪裏花開人未知，摘來相顧共驚疑。便當索酒花前醉，初見今年第一枝。
支離多病歎衰顔，賴得羣居一笑歡。人老思家甚年少，身閑泥酒過春寒。來時御柳天街凍，歸去梨花禁籞殘。纖使開門佳節晚，未妨雙鶴舞霜翰。
逗曉風聲惡，褰簾雪勢斜。應憐未歸客，故勒欲開花。病思寒添睡，春愁夢在家。誰能慰寂寞，惟有酒如霞。
溪山擊鼓助雷驚，逗曉靈芽發翠莖。摘處兩旗香可愛，貢來雙鳳品尤精。寒侵病骨惟思睡，花落春愁未解酲。喜共紫甌吟且酌，羨君蕭灑有餘清。
相隨懷詔下天閽，一鎖南宮隔幾旬。玉麈清談消永日，金罇美酒惜餘春。杯盤餳粥春風冷，池館榆錢夜雨新。猶是人間好時節，歸休過我莫辭頻。
梅公憐我髭如雪，贈以雙禽意有云。但見尋常思白兔，便疑不解醉紅裙。吟齋雖喜留閑客，野性寧忘在嶺雲。我有銅臺方尺瓦，慙非玉案欲酬君。
佳翫能令百事忘，豈惟閑伴倒餘缸。珍奇來自海千里，皎潔明如璧一雙。日暖朝籠青石砌，春寒夜宿碧紗窗。蠻煙瘴霧雖生處，何必區區憶陋邦。
簷瓦蕭蕭雨勢疏，寂寥官舍與君俱。身遭鎖閉如鸚鵡，病識陰晴似鵓鴣。年少自愁花爛熳，春寒偏著老肌膚。莫嫌來往傳詩句，不爾須當泥酒壺。
凌晨小雨壓塵輕，閑憶登高望禁城。樹色連雲春泱漭，風光著草日晴明。看榆吐莢驚將落，見鵲移巢忽已成。誰向兒童報歸日，爲翁寒食少留餳。
槐柳來時綠未勻，開門節物一番新。踏青寒食追遊騎，賜火清明忝侍臣。拂面蜘蛛占喜事，入簾蝴蝶報家人。莫瞋年少思歸切，白髮衰翁尚惜春。
衡鑒慙叨選，英豪此所鍾。古今參雅鄭，善惡雜臯共。揮翰飄飄思，懷奇落落胸。披文驚可畏，奏下始開封。但喜真才得，寧虞橫議攻。欲知儒學盛，首善本三廱。
僮奴補被莫相催，待報霜臺御史來。晴陌便當聯騎去，春風任放百花開。文章紙貴爭馳譽，朝野人言慶得才。共向丹墀侍臨選，莫驚鱗鬣化風雷。
少年鄉譽歎才淹，六十猶隨貢士函。握手親朋驚白髮，還愛閭里看青衫。閣涵空翠連衡阜，門枕寒江落楚帆。試問塵埃勤斗祿，何如琴酒老雲巖。
積雪猶封蒙頂樹，驚雷未發建溪春。中州地暖萌牙早，入貢宜先百物新。
憶昔嘗修守臣職，先春自探兩旗開。誰知白首來辭禁，得與金鑾賜一杯。
崑丘蒙谷接新亭，畫舸悠悠春水生。欲覓揚州使君處，但隨風際管絃聲。
十里樓臺歌吹繁，揚州無復似當年。古來興廢皆如此，徒使登臨一慨然。
訪古高臺半已傾，春郊誰從綵旗行。喜聞車馬人同樂，慣聽笙歌鳥不驚。
一徑崎嶇入谷中，翠條紅刺罥春叢。花深時有人相應，竹密初疑路不通。
千門鑰入斷人聲，樓閣沉沉夜氣生。獨直偏知宮漏永，稍寒尤覺玉堂清。霜雲映月鱗鱗色，風葉飛空摵摵鳴。犬馬力疲恩未報，坐驚時節已崢嶸。
萬室東南且繁，羨君風力有餘閑。漁樵人樂江湖外，談笑詩成罇俎間。日暖梨花催美酒，天寒桂子落空山。郵筒不絕如飛翼，莫惜新篇屢往還。
舊館芸香鎖寂寥，齋舲東下入秋濤。江晴風暖旌旗颺，木落霜清鼓角高。吟就綵牋賓已醉，舞翻紅袖飲方豪。平生粗得爲州樂，因羨君行首重搔。
南宮官舍苦蕭條，常憶羣居接儁寮。古屋醉吟燈豔豔，畫廓愁聽雨蕭蕭。殘春共約無虛擲，一歲那知忽復銷。顧我心情又非昨，祗思相伴老漁樵。
積雪照清晨，東風冷著人。年光向老速，物意逐時新。貰酒閑邀客，披裘共探春。猶能自勉彊，顧我莫辭頻。
閏後春深雪始鎖，東風凌鑠勢方豪。陽生草木黄泉動，冰破江湖白浪高。未報國恩嗟病骨，可憐身事一漁舠。少年自與芳菲競，莫笑衰翁擁弊袍。
狂來有意與春爭，老去心情漸不能。世味惟存詩淡泊，生涯半爲病侵陵。花明曉日繁如錦，酒撥浮醅綠似澠。自是少年豪橫過，而今癡鈍若寒蠅。
春分臘雪未全銷，凜冽春寒氣尚驕。攝事初欣迎社燕，尋芳因得過溪橋。清浮酒蟻醅初撥，暖入鸎篁舌漸調。興味愛君年尚少，莫嫌齋禁暫無憀。
故鄉飛鳥尚啁啾，何況悲笳出塞愁。青塚埋魂知不返，翠崖遺迹爲誰留。玉顔自古爲身累，肉食何人與國謀。行路至今空歎息，巖花澗草自春秋。
花間鳥語愁泥滑，屋上鳩鳴厭雨多。坐見殘春一如此，可憐吾意已蹉跎。蕭條兩鬢霜後草，瀲灧十分金卷荷。此物猶能慰衰老，稍晴相約屢相過。
夢寐江西未得歸，誰憐蕭颯鬢毛衰。莓苔生壁圖書室，風雨閉門桃李時。得酒雖能陪笑語，老年其實厭追隨。明朝雨止花應在，又踏春泥向鳳池。
來時宮柳綠初勻，坐見紅芳幾番新。蜂蜜滿房花結子，還家何處覓殘春。
盛遊西洛方年少，晚落南譙號醉翁。白首歸來玉堂署，君王殿後見鞓紅。
草上紅多枝上稀，芳條綠萼憶來時。見桃著子始歸後，誰道仙花開落遲。
綠髮襄陵新長官，面顔雖老渥如丹。折腰聊爲五斗屈，把酒猶能一笑歡。紅棗林繁欣歲熟，紫檀皮軟禦春寒。民淳政簡居多樂，無苦思歸欲掛冠。
攝事衰年力不彊，誰憐岑寂卧齋坊。青苔點點無人迹，綠葉陰陰覆砌凉。玉宇清風來處遠，仙家白日靜中長。却視九衢車馬客，自然顔鬢易蒼蒼。
四月田家麥穗稠，桑枝生椹鳥啁啾。鳳城綠樹知多少，何處飛來黄栗留。
歸袂摇摇心浩然，曉船鳴鼓轉風灘。朝廷失士有司恥，貧賤不憂君子難。執手聊須爲醉別，還家何以慰親懽。自慙知子不能薦，白首胡爲侍從官。
對雪無佳名，端居正杜門。人閑見初落，風定不勝繁。可喜輕明質，都無剪刻痕。鋪平失池沼，飄急響窗軒。惜不摇嘉樹，衝宜走畫轅。寒欺白酒嫩，暖愛紫貂溫。遠靄銷如洗，愁雲晚更屯。兒吟雛鳳語，翁坐凍鴟蹲。病思驚殘歲，朋歡賴酒罇。稍晴春意動，誰與探名園。
多病淹殘歲，初寒卧直廬。朝廷務清靜，鈴索少文書。嚮學今爲盛，優賢古莫如。靚深嚴禁署，閑宴樂羣居。賜馬聯金絡，清塵侍玉輿。討論三代盛，獻納萬機餘。號令存寬大，文章復古初。笑談揮翰墨，俄頃列瓊琚。夜漏銷宮燭，春暉上玉除。歌詩唐李杜，言語漢嚴徐。自顧追時彥，多慙不鄙予。無鹽煩刻畫，寒谷借吹噓。朋友飛雝鷺，君臣在藻魚。貪榮同衛鶴，取笑類黔驢。皎皎心雖在，蕭蕭髮已疏。未知論報效，安得遂樵漁。雲破西山出，江橫畫閣虛。餘生歎勞止，搔首念歸歟。引綬誇民吏，樵牛會里閭。一麾終得請，此計豈躊躇。
新花來遠喜開封，呼酒看花興未窮。年少曾爲洛陽客，眼明重見魏家紅。却思初赴青油幕，自笑今爲白髮翁。西望無由陪勝賞，但吟佳句想芳叢。
絳闕晨霞照霧開，輕塵不動翠華來。魚遊碧沼涵靈德，花馥清香薦壽杯。夢聽鈞天聲杳默，日長化國景徘徊。自慙擊壤音多野，帝所賡歌亦許陪。
魚鑰侵晨放九門，天街一騎走紅塵。桐華應候催佳節，榆火推恩忝侍臣。多病正愁餳粥冷，清香但愛蠟煙新。自憐慣識金蓮燭，翰苑曾經七見春。
辰火天文次，臯門路寢閎。奉親昭孝德，惟帝饗精誠。禮以三年講，時因萬物成。九筵嚴太室，六變導和聲。象魏中天起，風雷大號行。歡呼響山岳，流澤浹根莖。寶墨飛雲動，金文耀日晶。從臣才力薄，無以頌休明。
至治臻無事，豐年樂有成。圖書開秘府，宴飫集羣英。論道皇墳奧，貽謀寶訓明。
九重多暇豫，八體極研精。筆力千鈞勁，豪端萬象生。飛牋金灑落，拜賜玉鏘鳴。盛際崇儒學，愚臣濫寵榮。惟能同舞獸，聞樂識和聲。
與子雖天意，知人昔帝難。一言謀早定，九鼎勢先安。大舜仁由性，成湯治以寬。孤臣恩未報，清血但汍瀾。
干戈不用臻無事，朝野多歡樂有年。便坐看揮飛白筆，侍臣新和栢梁篇。衣冠忽見藏原廟，簫鼓愁聞向洛川。寂寞秋風羣玉殿，還同恍惚夢鈞天。
行殿沉沉畫翣重，凄凉挽鐸出深宮。攀號不悟龍胡遠，侍從猶穿豹尾中。日薄山川長起霧，天寒松栢自生風。斯民四十年涵煦，耕鑿安知荷帝功。
王者居尊本無外，由來天下以爲家。六龍白日乘雲去，何用金錢買道車。
苦霧霏霏著彩旗，猶排吉伏雜兇儀。常時鳳輦行遊處，今日龍輴慟哭隨。
都人擾擾塞唐莊，西送靈車過苑牆。金鼎藥成龍已去，人間惟有鼠拖腸。
素幕悠悠逗曉風，行隨哀挽出深宮。妃嬪莫向蒼梧望，雲覆昭陵洛水東。
叨陪法從最多年，慣聽梨園奏管絃。從此無因瞻黼坐，惟應魂夢到鈞天。
琳闕岧岧倚瑞煙，憶陪遊豫入新年。雲深曉日開宮殿，水闊春風颺管絃。千騎清塵回輦路，萬家明月放燈天。一朝人事凄涼改，惟有靈光獨巋然。
翰林平日接羣公，文酒相歡慰病翁。白首歸田徒有約，黄扉論道愧無功。攀髯路斷三山遠，憂國心危百箭攻。今夜靜聽丹禁漏，尚疑身在玉堂中。
漢家財利析秋毫，暫屈清才豈足勞。邑屋連雲盈萬井，舳艫銜尾列千艘。春寒欲盡黄梅雨，海浪高翻白鷺濤。平昔壯心今在否，江山猶得助詩豪。
閶闔初開瑞霧中，丹霞曉日上蒼龍。鳴鞭響徹廓千步，佩玉聲趨戟百重。雪後朝寒猶凜冽，柳梢春意已丰茸。少年自結芳菲侶，老病惟添睡思濃。
宮柳街槐綠未齊，春陰不解宿雲低。輕寒漠漠侵駞褐，小雨班班作燕泥。報國無功嗟已老，歸田有約一何稽。終當自駕柴車去，獨結茅廬潁水西。
雪壓枯條脈未抽，春寒憀慄作春愁。却思綠葉清陰下，來此曾聞黄栗留。
老來何與青春事，閑處方知白日長。自恨乞身今未得，齒牙浮動鬢蒼浪。
兩京平日接英髦，不獨詩豪酒亦豪。休把青銅照雙鬢，君謨今已白刁騷。
詩篇自覺隨年老，酒力猶能助氣豪。興味不衰惟此爾，其餘萬事一牛毛。
齋宮岑寂偶偷閑，猶覺閑中興未闌。美酒清香銷晝景，冷風殘雪作春寒。丹心未死惟憂國，白髮盈簪盍掛冠。誰爲寄聲清潁客，此生終不負漁竿。
疏星牢落曉光微，殘月蒼龍闕角西。玉勒爭門隨仗入，牙牌當殿報班齊。羽儀雖接鴛兼鷺，野性終存鹿與麛。笑殺汝陰常處士，十年騎馬聽朝雞。
十里長街五鼓催，泥深雨急馬行遲。卧聽竹屋簫簫響，却憶滁州睡足時。
午漏聲初轉，歸鞍路偶同。天清黄道日，街闊綠槐風。萬國舟車會，中天象魏雄。戢戈清四海，論道屬三公。自愧陪羣彥，從來但樸忠。時平容竊祿，歲晚歎衰翁。買地淮山北，垂竿潁水東。稻粱雖可戀，吾志在冥鴻。
直閤時偷暇，幽懷坐獨哦。綠苔人迹少，黄葉雨聲多。雲結愁陰重，風傳禁漏過。瑶圖新嗣聖，玉塞久包戈。相府文書簡，豐年氣候和。還將鳳池句，聊雜野人歌。
行殿峨峨出綠槐，琳房芝闕聳崔嵬。管絃飄落人間去，幛節疑從天上來。基業百年傳聖子，黔黎四紀樂春臺。孤臣不得同鍼虎，未死心先冷若灰。
興來筆力千鈞勁，酒醒人間萬事空。蘇梅二字今亡矣，索寞滁山一醉翁。
伊洛多佳木，娑羅舊得名。常於佛家見，宜在月宮生。釦砌陰鋪靜，虛堂子落聲。夜風疑雨過，朝露炫霞明。車馬王都盛，樓臺梵宇閎。惟應靜者樂，時聽野禽鳴。
秋陰積不散，夜氣凜初清。雨冷侵燈暈，風愁送葉聲。國恩慙未報，歲晚念餘生。却憶滁州睡，村醪自解酲。
節物豈不好，秋懷何黯然。西風酒旗市，細雨菊花天。感事悲雙鬢，包羞食萬錢。鹿車終自駕，歸去潁東田。
多病淹殘歲，初寒悄獨吟。雲容乍濃淡，秋色半晴陰。籬菊催佳節，山泉響夜琴。自能知此樂，何必戀腰金。
羨君三作臨邊守，慣聽胡笳不慘然。弓勁秋風鳴白角，帳寒春雪壓青氈。威行四境烽煙斷，響入千山號令傳。翠幕紅燈照羅綺，心情何似十年前。
槐柳依依禁籞長，初寒人意自凄凉。鳳城斜日留殘照，玉闕浮雲結夜霜。老負漁竿貪國寵，病須樽酒送年光。歸來解带西風冷，衣袖猶霑玉案香。
一自蘇梅閉九泉，始聞東潁播新篇。金樽留客史君醉，玉麈高談別乘賢。十里秋風紅菡萏，一溪春水碧漪漣。政成事簡何爲樂，終日吟哦雜管絃。
祀教民昭孝，天惟德是親。太宮嚴大饗，吉土兆精禋。禮樂三五盛，梯航萬國賓。恩霑羣動洽，慶與一陽新。奉冊尊長樂，均釐及眾臣。不須雲物瑞，和氣浹人神。
一雨初消九陌塵，秉蘭修禊及芳辰。恩深始錫龍池宴，節正須知鳳曆新。紅琥珀傳盃瀲灧，碧琉璃瑩水奫淪。上林未放花齊發，留待鳴鞘出紫宸。
賜飲初逢禊節佳，昆池新漲碧無涯。九門寒食多遊騎，三月春陰正養花。共喜流觴修故事，自憐雙鬢惜年華。鳳城殘照歸鞍晚，禁籞無風柳自斜。
蘇梅久作黄泉客，我亦今爲白髮翁。卧讀楊蟠一千首，乞渠秋月與春風。
布衣馳譽入京都，丹旐俄驚反舊閭。諸老誰能先賈誼，君王猶未識相如。三年弟子行喪禮，千兩鄉人會葬車。我獨空齋掛塵榻，遺編時閱子雲書。
爲愛江西物物佳，作詩嘗向北人誇。青林霜日換楓葉，白水秋風吹稻花。釀酒烹雞留醉客，鳴機織苧徧山家。野僧獨得無生樂，終日焚香坐結跏。
文章天下無雙譽，伯仲人間第一流。出入兩朝推舊德，周旋三事著嘉謀。從容進退身名泰，寵錫哀榮禮數優。棠棣從來敦友愛，九原相望接松楸。
故園三徑久成荒，賢路胡爲此坐妨。病骨瘦便花蕊暖，煩心渴喜鳳團香。號弓但灑孤臣血，憂國空餘兩鬢霜。何日君恩憫衰朽，許從初服返耕桑。
享國年雖近，斯民澤已深。儉勤成禹聖，仁孝本虞心。方慶逢千載，俄驚遏八音。天愁嵩嶺外，雲慘洛川潯。仗動千官衛，神行萬象陰。孤臣恩未報，清血但盈襟。
文景孜孜儉與恭，慨然思就太平功。興隆學校皇家盛，放斥嬪嬙永巷空。威懾黠羌方問罪，凡成仙鼎忽遺弓。霜清日薄簫笳咽，萬國悲號慘澹中。
千齡應運葉天人，四海方欣政日新。忽見九門陳羽衛，猶疑五載欲時巡。觚稜月暗翔金鳳，輦道霜清卧石麟。白首舊臣瞻畫翣，秋風淚灑屬車塵。
誰言潁水似瀟湘，一笑相逢樂未央。歲晚君尤耐霜雪，興闌吾欲返耕桑。銅槽旋壓清樽美，玉麈閑揮白日長。豫約詩筒屢來往，兩州雞犬接封疆。
桂籍青衫憶共遊，憐君華髮始爲州。身行南鴈不到處，山與北人相對愁。莫爲高才輕遠俗，當令遺老識賢侯。三年解組來歸日，吾已先耕潁水頭。
黄栗留鳴桑葚美，紫櫻桃熟麥風凉。朱輪昔愧無遺愛，白首重來似故鄉。
十載榮華貪國寵，一生憂患損天真。潁人莫怪歸來晚，新向君前乞得身。
水味甘於大明井，魚肥恰似新開湖。十四五年勞夢寐，此時才得少踟躕。
使君居處似山中，吏散焚香一室空。雨過紫苔惟鳥迹，夜凉蒼檜起天風。白醪酒嫩迎秋熟，紅棗林繁喜歲豐。寄語瀛洲未歸客，醉翁今已作僊翁。
潁毫相望樂未央，吾州仍得治仙鄉。夢回枕上黄粱熟，身在壺中白日長。每恨老年才已盡，怕逢詩敵力難當。知君欲別西湖去，乞我橋南菡萏香。
秋來紅棗壓枝繁，堆向君家白玉盤。甘辛楚國赤萍實，磊落韓嫣黄金丸。聊效詩人投木李，敢期佳句報琅玕。嗟予久苦相如渴，却憶冰梨熨齒寒。
五岳嵩當天地中，聞君仍在最高峯。山藏六月陰崖雪，潭養千年蛻骨龍。物外自應多至樂，人間何事忽相逢。飲罷飄然不辭决，孤雲飛去杳無蹤。
古郡誰云毫陋邦，我來仍值歲豐穰。烏銜棗實園林熟，峰採檜花村落香。世治人方安垅畝，興闌吾欲反耕桑。若無潁水肥魚蟹，終老仙鄉作醉鄉。
齒牙零落鬢毛踈，潁水多年已結廬。解組便爲閑處士，新花莫笑病尚書。青衫仕至千鍾錄，白首歸乘一鹿車。況有西鄰隱君子，輕蓑短笠伴春鋤。
碧潭風定影涵虛，神物中藏岸不枯。一夜四郊春雨足，却來閑卧養明珠。
擁旆西城一據鞍，耕夫初識勸農官。鵶鳴日出林光動，野闊風摇麥浪寒。漸暖綠楊纔弄色，得晴丹杏不勝繁。牛羊雞犬田家樂，終日思歸盍掛冠。
清晨琳闕聳巑岏，弭節齋坊暫整冠。玉案拜時香裊裊，畫廓行處佩珊珊。壇場夜雨蒼苔古，樓殿春風碧瓦寒。我是蓬萊宮學士，朝真便合列仙官。
玉光瑩潤錦斕斑，霜雪經多節愈堅。珍重故人相贈意，扶持衰病過殘年。
撥甕浮醅新釀熟，得霜寒菊始開齊。養丹道士顔如玉，愛酒山公醉似泥。不惜蕊從蜂採去，尚餘香有蝶來棲。莫嫌學舍官閑冷，猶得芳樽此共携。
共坐欄邊日欲斜，更將金蕊泛流霞。俗知却老延齡藥，百草枯時始見花。
綠髮方瞳瘦骨輕，飄然乘鶴去吹笙。郡齋獨坐風生竹，疑是孫登長嘯聲。
能棊好飲一道士，醉墨狂吟二謫仙。道士不聞乘白鶴，謫仙今已揜黄泉。古來豪傑皆如此，誰拂塵埃爲惘然。華髮郎官才調美，更將新句續遺篇。
東州幾日倦征軒，千騎驂驔白草原。鴈入寒雲驚曉角，雞鳴蒼海浴朝暾。國恩未報身先老，客思無憀歲已昏。誰得平時爲郡樂，自憐痟渴馬文園。
歲晚勞征役，三齊舊富閑。人行桑下路，日上海邊山。軒冕非吾志，風霜犯客顔。惟應思潁夢，先過穆陵關。
望海亭亭古堞間，獨憑危檻俯人寰。苦寒冰合分流水，欲雪雲垂四面山。髀肉已消嗟病骨，凍醪猶可慰愁顔。潁田二頃春蕪沒，安得柴車自駕還。
一麾新命古三齊，白首滄洲願已違。軒冕從來爲外物，山川信美獨思歸。長天極目無飛鳥，積雪生光射落暉。臘候已窮春俗動，勸耕猶得覽郊圻。
旌旆曉悠悠，行驚歲已遒。霜雲依日薄，野水带冰流。富庶齊三服，山川禹九州。自憐思潁意，無異旅人愁。
爲愛南山紫翠峯，偶來仍值雪初融。自嫌前引朱衣吏，不稱閑行白髮翁。向老光陰雙轉轂，此身天地一飄蓬。何時粗報君恩了，去逐冥冥物外鴻。
臘雪初銷上古臺，桑郊向日綵旗開。山橫南陌城中見，春逐東風海上來。老去每驚新歲換，病多能使壯心摧。自嗟空有東陽瘦，覽物慙無八詠才。
東州負海圻，風物老依依。歲熟鵶聲樂，天寒鴈過稀。跨鞍驚髀骨，數带減腰圍。却羨常夫子，終年獨掩扉。
少年相與探花開，老病惟愁節物催。蹉跎歸計荒三徑，牢落生涯泥一杯。潁上先生招不起，沂州太守亦歸來。自媿國恩終莫報，尚貪榮祿此徘徊。
莫笑青州太守頑，三齊人物舊安閑。晴明風日家家柳，高下樓臺處處山。嘉客但當傾美酒，青春終不換頹顔。惟慙未報君恩了，昨日盧公衣錦還。
巀嶭高亭古澗隈，偶携嘉客共徘徊。席間風起聞天籟，雨後山光入酒杯。泉落斷崖舂壑響，花藏深崦過春開。麏䴥禽鳥莫驚顧，太守不將車騎來。
莫嫌白髮擁朱輪，恩許東州養病臣。飲酒橫琴銷永日，焚香讀易過殘春。昔賢軒冕如遺屣，世路風波偶脫身。寄語西家隱君子，奈何名姓已驚人。
多病山齋厭鬰蒸，經時久不到東城。新荷出水雙飛鷺，喬木成陰百囀鸎。載酒未妨佳客醉，憑高仍見老農耕。史君自有林泉趣，不用絲篁亂水聲。
白首三朝社稷臣，壺漿夾道擁如雲。金貂爭看真丞相，竹馬猶迎舊使君。豈止軒裳誇故里，已將鍾鼎勒元勳。不須授簡樽前客，好學平津自有文。
昔憩甘棠長舊圍，重來城郭歎人非。隨車仍是爲霖雨，被衮何如衣錦歸。
當年下澤驅羸馬，今見犀兵擁碧油。位望愈隆心愈靜，每來臨水翫游鯈。
險夷一節如金石，勳德俱高映古今。豈止忘機鷗鳥信，陶鈞萬物本無心。
清談終日對清樽，不似崇高富貴身。已有山川資勝賞，更將風月醉嘉賓。
年豐千里無夜警，吏退一室焚清香。青春固非老者事，白日自爲閑人長。祿厚豈惟慙飽食，俸餘仍足買輕裝。君恩天地不違物，歸去行歌潁水傍。
偷得青州一歲閑，四時終日面孱顔。須知我是愛山者，無一詩中不說出。
醉翁到處不曾醒，問向青州作麽生。公退留賓誇酒美，睡餘欹枕看山橫。
相逢莫怪我皤然，出處參差四紀間。有道方令萬物遂，無能擬乞一身閑。花前獨酌罇前月，淮上扁舟枕上山。此樂想公應未暇，且持金盞醉紅顔。
昔日題輿媿屈賢，今來還見擁朱轓。笑談二紀思如昨，名望三朝老更尊。野徑冷香黄菊秀，平湖斜照白鷗翻。此中自有忘言趣，病客猶堪奉一罇。
憶昨初爲亳守行，暫休車騎汝陰城。喜君再共罇俎樂，憐我久懷丘壑情。累牘已嘗陳素志，新春應許遂歸耕。老年雖不堪東作，猶得酣歌詠太平。
憶見奇童髧兩髦，遽驚名譽眾推高。東山子弟家風在，西漢文章筆力豪。方看凌雲馳騄驥，已嗟埋玉向蓬蒿。追思陽夏曾遊處，撫事傷心涕滿袍。
豪橫當年氣吐虹，蕭條晚節鬢如蓬。欲知潁水新居士，即是滁山舊醉翁。所樂蕃籬追尺鷃，敢言寥廓逐冥鴻。期公歸輔巖廓上，顧我無忘畎畝中。
欲知歸計久遷延，三十篇詩二十年。受寵不思身報效，乞骸惟冀上哀憐。相如舊苦中痟渴，陶令猶能一醉眠。材薄力殫難勉强，豈同高士愛林泉。
行人夜已斷，明河南陌頭。雙璫不擬解，更欲要君留。
落日堤上行，獨歌携手曲。却憶携手人，處處春華綠。
朝看樓上雲，日幕城南雨。路遠香車遲，迢迢向何所。
連環結連带，贈君情不忘。暫別莫言易，一夕九回腸。
浮雲吐明月，流影玉階陰。千里雖共照，安知夜夜心。
朝聞驚禽去，日暮見禽歸。瑶琴坐不理，含情復爲誰。
雙鴛刺繡領，粲爛五文章。暫近已復遠，猶持歌扇障。
堯夫大雅哲，稟德實溫粹。霜筠秀含潤，玉海湛無際。平明坐大府，官事盈案几。高談遣放紛，外物不能累。非惟席上珍，乃是青雲器。
師魯天下才，神鋒凜豪儁。逸驥卧秋櫪，意在騤騤迅。平居弄翰墨，揮酒不停瞬。談笑帝王略，驅馳古今論。良工正求玉，片石胡爲韞。
子聰江山稟，弱歲擅奇譽。盱衡恣文辯，落筆妙言語。胡爲冉冉趨，三十滯公府。美璞思善價，浮雲有夷路。大雅惡速成，俟命宜希古。
聖俞翹楚才，乃是東南秀。玉山高岑岑，映我覺形陋。離騷喻草香，詩人識鳥獸。城中爭擁鼻，欲學不能就。平日禮文賢，寧久滯奔走。
洛城車隆隆，曉門爭道入。連袂紛如帷，文者豈無十。壯矣張太素，拂羽擇其集。遠慕鄴才子，一笑懽相挹。雖有軒與冕，攀翔莫能及。人將孰君子，盍視其遊執。
幾道顔之徒，沈深務覃聖。采藻薦良璧，文潤相輝映。入市羊駕車，談道犀爲柄。時時一文出，往往紙價盛。無爲戀丘樊，遂滯蒲輪聘。
余本漫浪者，茲亦漫爲官。胡然類鴟夷，託載隨車轅。時士不俛眉，默默誰與言。賴有洛中俊，日許相躋攀。飲德醉醇酎，襲馨佩春蘭。平時罷軍檄，文酒聊相歡。
吾聞陰陽在天地，升降上下無時窮。環回不得不差失，所以歲時無常豐。古之爲政知若此，均節收歛勤人功。三年必有一年食，九歲常備三歲兇。縱令水旱或時遇，以多補少能相通。今者吏愚不善政，民亦游惰離於農。軍國賦歛急星火，兼并奉養過王公。終年之耕幸一熟，聚而耗者多於蠭。是以比歲屢登稔，然而民室常虛空。遂令一時暫不雨，輒以困急號天翁。賴天閔民不責吏，甘澤流布何其濃。農當勉力吏當愧，敢不酌酒澆神龍。
驅馬渡寒流，斷澗橫荒堡。槎危欲欹岸，花落多依草。擊汰翫游鯈，倒影看飛鳥。留連愛芳社，漸下西峯照。
昔聞王子晉，把袂浮丘仙。金駿於此墮，吹笙不復還。玉蹄無迹久，澗草但荒煙。
二室對岧嶢，羣峯聳崷直。雲隨高下起，路轉參差碧。春晚桂叢深，日下山煙白。芝英已可茹，悠然想泉石。
繫馬青松陰，躡屣蒼崖路。驚鳥動林花，空山答人語。雲霞不可攬，直入冥冥霧。
玉女不可邀，蒼崖鬰岧直。石乳滴空竇，仰見泬寥碧。徙倚難久留，桂樹含春色。
玉女擣仙衣，夜下青松嶺。山深風露寒，月杵遥相應。靈蹤杳可尋，片石秋光瑩。
石徑方盤紆，雙峯忽中斷。呀豁青冥間，畜泄煙雲亂。杉蘿試舉手，自可階天漢。
煙霞天門深，靈泉吐巖側。雲濕顥氣寒，石老林腴碧。長松暫休坐，一酌煩心滌。
高步登天池，靈源湛然吐。俯窺不可見，淵默神龍護。靜夜天籟寒，宿客疑風雨。
拂石登古壇，曠懷聊共醉。雲霞伴酣樂，忽在千峯外。坐久還自醒，日落松聲起。
路入石門見，蒼蒼深靄間。雲生石砌潤，木老天風寒。客來依返照，徙倚聽山蟬。
望望不可到，行行何屈盤。一逕林杪出，千巖雲下看。煙嵐半明滅，落照在峯端。
臨水復欹石，陶然同醉醒。山霞坐未斂，池月來亭亭。
洛城風日美，秋色滿蘅臯。誰同茂林下，掃葉酌松醪。
野水竹間清，秋山酒中綠。送子此酣歌，淮南應落木。
勸客芙蓉盃，欲搴芙蓉葉。垂楊礙行舟，演漾回輕楫。
山水日已佳，登臨同上下。衰蘭尚可採，欲贈離居者。
久不見南山，依然已秋色。悠哉川上行，復邀城中客。木落山半空，川明潦尤積。飛鳥鑑中看，行雲舟中白。夷猶白蘋裏，笑傲清風側。極浦追所遠，回峯高易夕。觴詠共留連，高懷追昔賢。惟應謝公興，不減向臨川。
淵明本嗜酒，一錢常不持。人邀輒就飲，酩酊籃輿歸。歸來步三徑，索寞繞東籬。詠句把黄菊，望門逢白衣。欣然復坐酌，獨醉卧斜暉。
秋露藹已繁，迢迢星漢回。皎潔庭際月，流光依井苔。有客愛凉景，幽軒爲君開。所思不可極，但慰清風來。
有客賞芳叢，移根自幽谷。爲懷山中趣，愛此巖下綠。曉露秋暉浮，清陰藥欄曲。更待繁花白，邀君弄芒馥。
老大世情薄，掩關外郊原。英英少年子，誰肯過我門。宿雲屯朝陰，暑雨清北軒。逍遥一罇酒，此意誰與論。酒味正薰烈，吾心方浩然。鳴禽時一弄，如與古人言。
幽居草木深，蒙籠蔽窗戶。鳥語知天陰，蛙鳴識天雨。亦復命罇酒，欣茲却煩暑。人情貴自適，獨樂非鍾鼓。出門何所之，閉門誰我顧。
庭前兩好樹，日夕欣相對。風霜歲苦晚，枝葉常葱翠。午眠背清陰，露坐蔭高蓋。東城桃李月，車馬傾闤闠。而我不出門，依然伴憔悴。榮華不隨時，寂寞幸相慰。君子固有常，小人多變態。
夏篁解籜陰加樛，卧齋公退無喧囂。清和況復值佳月，翠樹好鳥鳴咬咬。芳罇有酒美可酌，胡爲欲飲先長謠。人生暫別客秦楚，尚欲泣淚相攀邀。況茲一訣乃永已，獨使幽夢恨蓬蒿。憶予驅馬別家去，去時柳陌東風高。楚鄉留滯一千里，歸來落盡李與桃。殘花不共一日看，東風送哭聲嗷嗷。洛池不見青春色，白楊但有風蕭蕭。姚黄魏紫開次第，不覺成恨俱零凋。榴花最晚今又拆，紅綠點綴如裙腰。年芳轉新物轉好，逝者日與生期遥。予生本是少年氣，瑳磨牙角爭雄豪。馬遷班固洎歆向，下筆點竄皆嘲嘈。客來共坐說今古，紛紛落盡玉麈毛。彎弓或擬射石虎，又欲醉斬荆江蛟。自言剛氣貯心腹，何爾柔軟爲脂膏。吾聞莊生善齊物，平日吐論奇牙聱。憂從中來不自遣，强叩瓦缶何譊譊。伊人達者尚乃爾，情之所鍾況吾曹。愁填胸中若山積，雖欲强飲如沃焦。乃判自古英壯氣，不有此恨如何消。又聞浮屠說生死，滅沒謂若夢幻泡。前有萬古後萬世，其中一世獨虭蟧。安得獨灑一榻淚，欲助河水增滔滔。古來此事無可奈，不如飲此罇中醪。
新晴竹林茂，日夕愛此君。佳禽哢翠樹，若與幽人親。掃徑綠苔靜，引流清派分。開軒見遠岫，欹枕送歸雲。桐槿漸秋意，琴觴懷友文。浩然滄洲思，日厭京洛塵。車騎方開府，梁王多上賓。平時罷飛檄，行樂喜從軍。騎省悼亡後，漳濱多病身。南窗若可傲，方事陶潛巾。
江水深無聲，江雲夜不明。抱琴舟上彈，棲鳥林中驚。遊魚爲跳躍，山風助清泠。境寂聽愈真，絃舒心已平。用茲有道器，寄此無景情。經緯文章合，諧和雌雄鳴。颯颯驟風雨，隆隆隱雷霆。無射變凜冽，黄鍾催發生。詠歌文王雅，怨刺離騷經。二典意澹薄，三盤語丁寧。琴聲雖可狀，琴意誰可聽。
白子來自西，投我文與書。升階揖讓席，言氣溫且舒。萬轍走聲利，獨趨仁義塗。仁義荒已久，斤鋤費耕除。吾常患力寡，欣子好古徒。終當竭其力，剗治爲通衢。旗旄侍天子，安駕五輅車。盡驅天子民，垂白歌其隅。子其從我游，有志知何如。
河决三門合四水，徑流萬里東輸海。鞏洛之山夾而峙，河來齧山作沙嘴。山形迤邐若奔避，河益洶洶怒而詈。舟師弭檝不以帆，頃刻奔過不及視。舞波淵旋投沙渚，聚沫倏忽爲平地。下窺莫測濁且深，癡龍怪魚肆憑恃。我生居南不識河，但見禹貢書之記。其言河狀鉅且猛，驗河質書信皆是。昔者帝堯與帝舜，有子朱商不堪嗣。皇天意欲開禹聖，以水病堯民以潰。堯愁下人瘦若腊，眾臣薦鯀帝曰試。試之九載功不效，遂殛羽山慙而斃。禹羞父罪哀且勤，天始以書畀於姒。書曰五行水潤下，禹得其術因而治。鑿山疏流浚畎澮，分擘枝派有條理。萬邦入貢九州宅，生人始免生鱗尾。功深德大夏以家，施及三代蒙其利。江海淮濟洎漢沔，豈不浩渺汪而大。收波卷怒畏威德，萬古不敢肆兇厲。惟茲濁流不可律，歷自秦漢尤爲害。崩堅决壅勢益橫，斜跳旁出惟其意。制之以力不以德，驅民就溺財隨弊。蓋聞河源出崑崙，其山上高大無際。自高瀉下若激箭，一直一曲一千里。湍雄衝急乃迸溢，其勢不得不然爾。前歲河怒驚滑民，浸漱洋洋淫不止。滑人奔走若鋒駭，河伯視之以爲戲。呀呀怒口缺若門，日啖薪石萬萬計。明堂天子聖且神，悼河不仁嗟曰喟。河伯素頑不可令，至誠一感惶且畏。引流辟易趨故道，閉口不改煩官吏。遵塗率職直東下，咫尺莫可離其次。爾來歲星行一周，民牛飽芻邦羨費。滑人居河飲河流，耕河之壖浸河濆。嗟河改兇作民福，嗚呼明堂聖天子。
竝轡登北原，分首昭陵道。秋風吹行衣，落日下霜草。昔日憩鞏縣，信馬行苦早。行行過任村，遂歷黄河隩。登高望河流，洶洶若怒鬧。予生平居南，但聞河浩渺。停鞍暫遊目，茫洋肆驚眺。並河行數曲，山坡亦縈繞。甖子與山口，呀險乃天竈。秤鈎真如鈎，上下欲顛倒。虎牢吏當關，譏問名已告。滎陽夜聞雨，故人留我笑。明朝已高塵，輤車引旌纛。傳云送主喪，窀穸詣墳兆。後乘皆輜軿，輪轂相輝照。辟易未及避，廬兒已呵噭。午出鄭東門，下馬僕射廟。中牟去鄭遠，記里十餘堠。抵牟日已暮，僕馬困米槀。漸望閶闔門，崛若中天表。趨門爭道入，羈鞅不及掉。浪墥遊九衢，風埃嘆何浩。京師天下聚，奔走紛擾擾。但聞街鼓喧，忽忽夜復曉。追懷洛中俊，已動思歸操。爲別未期月，音塵一何杳。因書寫行役，聊以爲君導。
車馬古城隅，喧喧分曉色。行人念歸塗，居者徒慘惻。薄宦共羈旅，論交喜金石。薦以朋酒懽，寧知歲月適。人事坐云變，出處俄乖隔。關山自茲始，揮袂舉輕策。歲暮寒雲多，野曠陰風積。征蹄踐嚴霜，別酒臨長陌。應念同時人，獨爲未歸客。
落日古京門，車馬動行色。河上多悲風，山陽有歸客。朽篋蠹蟲篆，遺文摹鳥迹。言干有司知，豈顧時人識。山陂歲始寒，霰雪密已積。還愛寧久留，方言事征軛。
一室曾何埽，居閑俗慮平。二毛經節變，青鑑不須驚。三復磨圭戒，深防悔吝生。四愁寧敢擬，高詠且陶情。五鼎期君祿，無思死必烹。六奇還自祕，海宇正休兵。七日南山霧，彪文幸有成。八門當鼓翼，凌厲指霄程。九德方居位，皇猷日月明。十朋如可問，從此卜嘉亨。
之子問伊川，伊川已春色。綠芷雜芳浦，青溪含白石。山阿昔留賞，屐齒無遺迹。惟有巖桂花，留芳待歸客。
相別始一歲，幽憂有百端。乃知一世中，少樂多悲患。每憶少年日，未知人事艱。顛狂無所閡，落魄去羈牽。三月入洛陽，春深花未殘。龍門翠鬰鬰，伊水清潺潺。逢君伊水畔，一見已開顔。不暇謁大尹，相携步香山。自茲愜所適，便若投山猿。幕府足文士，相公方好賢。希深好風骨，迥出風塵間。師魯心磊落，高談羲與軒。子漸口若訥，誦書坐千言。彥國善飲酒，百盞顔未丹。幾道事閑遠，風流如謝安。子聰作參軍，常跨破虎韉。子野乃禿翁，戲弄時脫冠。次公才曠奇，王霸馳筆端。聖俞善吟哦，共嘲爲閬仙。惟予號達老，醉必如張顛。洛陽古郡邑，萬戶美風煙。荒凉見宮闕，表裏壯河山。相將日無事，上馬若鴻翩。出門盡垂柳，信步即名園。嫩籜筠粉暗，淥池萍錦翻。殘花落酒面，飛絮拂歸鞍。尋盡水與竹，忽去嵩峯巔。青蒼緣萬仞，杳藹望三川。花草窺澗竇，崎嶇尋石泉。君吟倚樹立，我醉欹雲眠。子聰疑日近，謂若手可攀。共題三醉石，留在八仙壇。水雲心已倦，歸坐正盃盤。飛瓊始十八，妖妙猶雙環。寒篁暖鳳嘴，銀甲調鴈絃。自製白雲曲，始送黄金船。珠簾捲明月，夜氣如春煙。燈花弄粉色，酒紅生臉蓮。東堂榴花好，點綴裙腰鮮。插花雲髻上，展簟綠陰前。樂事不可極，酣歌變爲歎。詔書走東下，丞相忽南遷。送之伊水頭，相顧淚潸潸。臘月相公去，君隨赴春官。送君白馬寺，獨入東上門。故府誰同在，新年獨未還。當時作此語，聞者已依然。
昔君居洛陽，樂事無時有。竇府富文章，謝墅從親友。豐年政頗簡，命駕時爲偶。不問竹林主，仍携步兵酒。芬芳弄嘉月，翠綠相森茂。
君家小謝城，爲客洛陽裏。綠髮方少年，青衫喜爲吏。重湖亂山綠，歸夢寄千里。洛浦見秋鴻，江南老芳芷。自言北地禽，能感南人耳。京國本繁花，馳逐多英軌。爭歌白雪曲，取酒西城市。朝逢油壁車，暮結青驄尾。歲月倏可忘，行樂方未已。忽爾畏簡書，翻然浩歸思。江山故國近，風物饒陽美。楚柚煙中黄，吳蓴波上紫。還鄉問井邑，上堂多慶喜。離別古所難，更畏秋風起。
莫愁家住洛川傍，十五纖腰聞四方。堂上金罇邀上客，門前白馬繫垂楊。春風滿城花滿樹，落日花光爭粉光。城頭行人莫駐馬，一曲能令君斷腸。
遥聽洛城鍾，獨渡伊川水。綠樹鬰參差，行人去無已。因高望京邑，驅馬沿山趾。落日亂峯多，龍門何處是。
路盡見家山，欣然望吾廬。陋巷叩柴扉，迎候遥驚呼。兒童戲竹馬，田里邀籃輿。春桑鬰已綠，歲事催農夫。朝日飛雉雊，東皋新雨餘。植杖望遠林，行歌登故墟。夙志在一壑，茲焉將荷鋤。言謝洛社友，因招洛中愚。馬卿已倦客，嚴安猶獻書。行矣方于役，豈能遂歸歟。
頹陽照窮巷，暑退凉風生。夫子卧環堵，振衣步前楹。愁煙四鄰起，鳥雀喧空庭。餘景藹欲昏，眾蚊復薨薨。羣飛豈能數，但厭聲營營。抱琴不暇撫，揮麈無由停。散帙復歸卧，詠言聊寫情。覆載無巨細，善惡皆生成。朽木出眾蠹，腐草爲飛螢。書魚長陰溼，鬰雞由鬰蒸。豕鬣固多虱，牛閑常聚虻。元氣或臺鬰，𢹔之爲孽腥。卑臭乃其類，清虛非所經。華堂敞高棟，綺疏仍藻扃。金紅瑩椒壁，玉壺含夜冰。終朝事薰祓，豈敢近簷甍。富貴非苟得，抱節居茅衡。陰牆百蟲聚，下偃眾穢盈。何嘗曲肱樂，但苦聚雷聲。江南美山水，水木正秋明。自古佳麗國，能助詩人情。喧囂不可久，片席何時征。
楊子懶屬書，平居惟嗜酒。一沐或彌旬，解酲須五斗。淡爾輕榮利，何常問無有。忍憶四馬歸，行爲一麾守。湘酎自古醇，醽水聞名久。簿領但盈几，聖經不離口。湖田賦稻蟹，民訟爭垅畝。兀爾即沈冥，安能知可否。聊爲寄情樂，豈與素懷偶。藏器思適時，投刃寧煩手。行當考官績，勿復困甖缶。
昔年洛浦見花落，曾作悲歌歌落花。愁來欲遣何可柰，時向金河尋杜家。杜家花雖非絕品，猶可開顔爲之飲。少年意氣易成懽，醉不還家伴花寢。一來京國兩傷春，憔悴窮愁九陌塵。紅房紫莟處處有，騎馬欲尋無故人。黄河三月入隋河，河水多時悵望多。爲憐此水來何處，中有伊流與洛波。忽聞君至自西京，洗眼相看眼暫明。心衰面老畏人問，驚我瘦骨清如冰。今年七月妹喪夫，稚兒孀女啼呱呱。季秋九月予喪婦，十月厭厭成病軀。端居移病新城下，日不出門無過者。獨行時欲强高歌，一曲未終雙涕淚。可憐明月與春風，歲歲年年事不同。暫別已嗟非舊態，再來應是作衰翁。感時惜別情無已，無酒送君空有淚。西歸必有問君人，爲道別來今若此。
鬰鬰河堤綠樹平，送君困得到東城。落花已盡鸎猶囀，垂柳初長蟬欲鳴。去年送客亦曾到，正值楊花亂芳草。人心不復故時歡，景物自隨時節好。感今懷昔復傷離，一別相逢知幾時。莫辭今日一罇酒，明日思君難重持。東吳山水天下秀，羨君輕舟片帆逗。江城月下夜聞歌，淮浦山前朝放溜。樂哉此行時未晚，萬壑千巖不知遠。可憐病客厭京塵，寂寞淹留已再春。扁舟待得東南下，猶更河橋送幾人。
四時慘舒不可調，冬夏寒暑易鬰陶。春陽著物大軟媚，獨有秋節最勁豪。金方堅剛屏炎瘴，兌氣高爽清風飚。煙霞破散灝氣豁，山河震發地脈摇。天開寶鑑露寒月，海拍積雪卷怒潮。光輝通透奪星耀，蟠潛驚奮鬭蜃蛟。高樓精爽毛髮竦，壯懷直恐衝斗杓。欲飛輕衣上拂漢，擬乘王氣戲鷺濤。念時文法密於織，覊縻束縛不自聊。豈無策議獻人主，扼持舌在口已膠。當秋且幸際軒豁，誰能兒女聽螗蜩。君方壯歲襟宇快，名聲樂與家聲高。輕舟從遊山川底，詩酒合興皆翹翹。堪嗟宋玉自悲攪，可並張翰同逍遥。功名富貴有時到，忍把壯節良辰消。
決決汴河流，櫓聲過晚浦。行客問吳山，舟人多楚語。春深紫蘭澤，夏早黄梅雨。時應賦登眺，聊以忘覊旅。
綠野秀可餐，遊驂喜初結。芸局苦寂寥，禁署隔清切。歡言得幽尋，況此及嘉節。鳥哢已關關，泉流初決決。紫萼繁若綴，翠苕柔可擷。屢期無後時，芳物畏鶗鴂。
卧聞岳陽城裏鍾，繫舟岳陽城下樹。正見空江明月來，雲水蒼茫失江路。夜深江月弄清輝，水上人歌月下歸。一闋聲長聽不盡，輕舟短楫去如飛。
竹樹日已滋，軒窗漸幽興。人閑與世遠，鳥語知境靜。春光藹欲布，山色寒尚映。獨收萬慮心，於此一枰競。
感君一顧重千金，贈君白璧爲妾心。舟中繡被薰香夜，春雪江頭三尺深。西陵長官頭已白，憔悴窮愁媿相識。手持玉斝唱陽春，江上梅花落如積。津亭送別君未悲，夢闌酒解始相思。須知巫峽聞猿處，不似荆江夜雪時。
翠壁刻孱顔，煙霞跬步間。使君能愛客，朝夕弄山泉。春巖雨過春流長，置酒來聽山溜響。鑑中樓閣俯清池，雪裏峯巒開曉幌。須知清興無時已，酒美賓嘉自相對。席間誰伴謝公吟，日暮多逢山簡醉。淹留桂樹幾經春，野鳥巖花識使君。使君今是罇前客，誰與山泉作主人。
田家何所樂，籉笠日相親。桑條起蠶事，菖葉候耕辰。望歲占風色，寬徭知政仁。樵漁逐晚浦，雞犬隔前村。泉溜塍間動，山田樹杪分。鳥聲梅店雨，野色柳橋春。有客問行路，呼童驚候門。焚魚酌白醴，但坐且懽忻。
朝渡汝河流，暮宿楚山曲。城陰日下寒，野氣春深綠。征車倦長道，故國有喬木。行行漸樂郊，東風滿平陸。
晴霞煦東浦，驚鳥動煙林。曙河兼斗沒，沓嶂隱雲深。寒雞隔樹起，曲塢留風吟。征失倦行役，秋興感登臨。衡皋積涂迥，江蘺香露沉。行矣歲華晚，歸歟勞歎音。
岐江望平陸，百里千餘嶺。蕭條斷煙火，莽蒼無人境。峯巒互前後，南北失壬丙。天秋雲愈高，木落歲方冷。水涉愁蜮射，林行憂虎猛。萬仞懸巖崖，一彴履枯梗。緣危類猨猱，陷淖若蛙黽。腰輿懼傾撲，煩馬倦鞭警。攀躋誠畏塗，習俗羨蠻獷。度隘足雖踠，因高目還騁。九野畫荆衡，羣山亂巫郢。煙嵐互明滅，點綴成圖屏。時時度深谷，往往得佳景。翠樹鬰如蓋，飛泉溜垂綆。幽花亂黄紫，蒨粲弄光影。山鳥囀成歌，寒蜩嘒如哽。登臨雖云勞，巨細得周省。晨裝趁徒旅，夕宿訪閭井。村暗水茫茫，雞鳴星耿耿。登高近佳節，歸思時引領。谿菊薦山罇，田鴽佐烹鼎。家近夢先歸，夜寒衾屢整。崎嶇念行役，昔宿已爲永。豈如江上舟，棹歌方酩酊。
西湖春色歸，春水綠於染。羣芳爛不收，東風落如糝。參軍春思亂如雲，白髮題詩愁送春。遥知湖上一罇酒，能憶天涯萬里人。萬里思春尚有情，忽逢春至客心驚。雪消門外千山綠，花發江邊二月晴。少年把酒逢春色，今日逢春頭已白。異鄉物態與人殊，惟有東風舊相識。
火數四百炎靈銷，誰其代者當塗高。窮姦極酷不易取，始知文景基扃牢。坐揮長喙啄天下，豪傑競起如蝟毛。董呂傕汜相繼死，紹術權備爭咆咻。力彊者勝怯者敗，豈較才德爲功勞。然猶到手不敢取，而使螟蝗生蝮蜪。子丕當初不自耻，敢謂舜禹傳之堯。得之以此失亦此，誰知三馬食一槽。當其盛時爭意氣，叱咤雷雹生風飚。干戈戰罷數功閥，周蔑方召堯無皋。英雄致酒奉高會，巍然銅雀高岧岧。圓歌宛轉激清徵，妙舞左右回纖腰。一朝西陵看拱木，寂寞繐帳空蕭蕭。當時凄涼已可歎，而況後世悲前朝。高臺已傾漸平地，此瓦一墜埋蓬蒿。苔文半滅荒土蝕，戰血曾經野火燒。敗皮弊網各有用，誰使鎸鑱成凸凹。景山筆力若半弩，句遒語老能揮毫。嗟予奪得何所用，簿領朱墨徒紛淆。走官南北未嘗捨，緹襲三四勤緘包。有時屬思欲飛灑，意緒軋軋難抽繰。舟行屢備水神奪，往往冥晦遭風濤。質頑物久有精怪，常恐變化成靈妖。名都所至必傳玩，愛之不換魯寶刀。長歌送我怪且偉，欲報慙愧無瓊瑶。
甎瓦賤微物，得廁筆墨間。於物用有宜，不計醜與妍。金非不爲寶，玉豈不爲堅。用之以發墨，不及瓦礫頑。乃知物雖賤，當用價難攀。豈惟瓦礫爾，用人從古難。
霜降百工休，居者皆入室。墐戶畏初寒，開爐代溫律。規模不盈丈，廣狹足容膝。軒窗共幽窳，竹栢助蒙密。辛勤慚巧宦，窮賤守卑秩。無術政奚爲，有年秋屢實。文書少期會，租訟省鞭抶。地僻與世踈，官閑得身佚。荆蠻苦卑陋，氣候常壹鬰。天日每陰翳，風飆多凜凓。衰顔慘時晚，病骨如寒疾。蠻牀倦晨興，籃輿厭朝出。南山近樵採，僮僕免呵叱。禦歲畜蹲鴟，饋客薦包橘。霜薪吹晶熒，石鼎沸啾唧。披方養丹砂，候節煎秋朮。西鄰有高士，轗軻卧蓬蓽。鶴髮善高談，鮐背更炙熨。披裘屢相就，束縕亦時乞。傳經伏生老，愛酒楊雄吃。晨灰煖餘盃，夜火爆山粟。無言兩忘形，相對或終日。微生慕剛毅，勁强早難屈。自從世欲牽，常恐天性失。仰茲微官祿，養此多病質。省躬由一言，無枉慕三黜。因知吏隱樂，漸使欲心窒。面壁或僧禪，倒冠聊酒逸。螟蛉輕二豪，一馬齊萬物。啟期爲樂三，叔夜不堪七。負薪幸有瘳，舊學頗思述。興亡閱今古，圖籍羅甲乙。魯冊謹會盟，周公彖兇吉。詳明左丘辯，馳騁馬遷筆。金石互鏗鍧，風雲生倏忽。豁爾一開卷，慨然時揜帙。浮沈恣其間，適若遂聱䎲。吾居誰云陋，所得乃非一。五斗豈須慚，憂游歲將畢。
洪宋區夏廣，恢張際四維。狂孽久不聳，民物含春熙。耆稚適所尚，游泳光華時。遽然攝提歲，南獠掠邊陲。予因叩村叟，此事曷如斯。初似却人問，未語先涕垂。收涕謝客問，爲客陳始基。撫水有上源，水淺山嶮巇。生民三千室，聚此天一涯。狠勇復輕脫，性若鹿與麋。男夫不耕鑿，刀兵動相隨。宜融兩境上，殺人取其貲。因斯久久來，此寇易爲羈。鼠竊及蟻聚，近裏焉敢窺。勢亦不久住，官軍來即馳。景德祥符後，時移事亦移。四輔哲且善，天子仁又慈。將軍稱招安，兵非羽林兒。龍江一牧拙，邏騎材亦非。威惠不兼濟，徒以官力欺。智略仍復短，從此難羈縻。引兵卸甲嶺，部陣自參差。鋒鏑殊未接，士卒心先離。奔走六吏死，明知國挫威。自茲賊聲震，直寇融州湄。縣宇及民廬，燬蕩先孑遺。利鏃淬諸毒，中膚無藥醫。長刀斷人股，橫屍滿通逵。婦人及孳產，驅負足始歸。堂堂過城戍，何人也正窺。外計削奏疏，一一聞宸闈。赫爾天斯怒，選將興王師。精甲二萬餘，猛毅如虎貔。劔戟凜秋霜，旌棨閃朝曦。八營與七萃，豈得多于茲。外統三路進，小敵胡能爲。前驅已壓境，後軍猶未知。逶迤至蠻域，但見空稻畦。搜羅一月餘，不戰師自罷。荷戈莫言苦，負糧深可悲。哀哉都督郵，無辜遭屠糜。嘵咋計不出，還出招安辭。半降半坐拒，蠻意猶狐疑。厚以繒錦贈，狙心詐爲卑。戎帳草草起，賊戈躡背揮。我聆老叟言，不覺顰雙眉。吮毫兼疊簡，占作南獠詩。願值采詩官，一敷于彤墀。
西陵山水天下佳，我昔謫官君所嗟。官閑憔悴一病叟，縣古瀟灑如山家。雪消深林自斸筍，人響空山隨摘茶。有時携酒探幽絕，往往上下窮煙霞。巖蓀綠縟軟可藉，野卉青紅春自華。風餘落蕊飛面旋，日暖山鳥鳴交加。貪追時俗翫歲月，不覺萬里留天涯。今來寂寞西岡口，秋盡不見東籬花。市亭插旗鬭新酒，十千得斗不可賒。材非世用自當去，一舸聱牙揮釣車。君能先往勿自滯，行矣春洲生荻芽。
憶昔識君初，我少君方壯。風期一相許，意氣曾誰讓。交遊盛京洛，罇俎陪丞相。騄驥日相追，鸞凰志高颺。詞章盡崔蔡，論議皆歆向。文會忝予盟，詩壇推子將。談精鋒愈出，飲劇歡無量。賈勇爲無前，餘光誰敢望。茲年五六歲，人事堪悽愴。南北頓暌乖，相離獨飄蕩。失杯由畫足，傷手因代匠。移書雖激切，拙語非欺誑。安知乃心愚，而使所言妄。權豪不自避，斧質誠爲當。蒼皇得一邑，奔走踰千嶂。楚峽聽猿鳴，荆江畏蛟浪。蠻方異時俗，景物殊氣象。綠髮變風霜，丹顔侵疾癢。常憂鵬鳥窺，幸免江魚葬。今茲荷寬宥，遷徙來漢上。惟悴戴囚冠，驅馳嗟俗狀。王事多倥傯，學業差遺忘。未能解綬去，所戀寸祿養。舉足畏逢仇，低頭惟避謗。忻聞故人近，豈憚驅車訪。一別各衰翁，相見問無恙。交情宛如舊，歡意獨能强。幸陪主人賢，更值芳洲漲。菱荷亂浮泛，水竹涵虛曠。清風滿談席，明月臨歌舫。已見洛陽人，重聞畫樓唱。怡然壹鬰寫，蹔爾累囚放。自從還邑來，會此驕陽亢。神臺多請禱，租訟煩笞榜。猶須新秋凉，漢水臨清漾。野稼蕩浮雲，晴山開疊障。聊以助吟詠，亦可資酣暢。北轅如未駕，幸子能來貺。
因君朔風句，令我苦寒吟。離別時未幾，崢嶸歲再陰。驚飚擊曠野，餘響入空林。客路行役遠，馬蹄冰雪深。瞻言洛中舊，期我高陽吟。故館哭知己，新年傷客心。相逢豈能飲，惟有涕沾襟。
吾聞夷中琴已久，常恐老死無其傳。夷中未識不得見，豈謂今逢知白彈。遺音髣髴尚可愛，何況之子傳其全。孤禽曉警秋野露，空澗夜落春巖泉。二年遷謫寓三峽，江流無底山侵天。登臨探賞久不厭，每欲圖畫存於前。豈知山高水深意，久以寫此朱絲絃。酒酣耳熱神氣王，聽之爲子心肅然。嵩陽山高雪三尺，有客擁鼻吟苦寒。負琴北走乞其贈，持我此句爲之先。
西戎負固稽天誅，勇夫戰死智士謨。上人知白何爲者，年少力壯逃浮屠。自言平戎有古操，抱琴欲進爲我娛。我材不足置廓廟，力弱又不堪戈殳。遭時有事獨無用，偷安飽食與汝俱。爾知平戎競何事，自古無不由吾儒。周宣六月伐獫狁，漢武五道征匈奴。方叔召虎乃真將，衛青去病誠區區。建功立業當盛日，後世稱詠於詩書。平生又欲慕賈誼，長纓直請繫單于。當衢理檢四面啟，有策不獻空踟躕。慙君爲我奏此曲，聽之空使壯士吁。推琴置酒恍若失，誰謂子琴能起予。
因民之利無難爲，使民以說民忘疲。樂哉朱君鄣靈堤，導鄢及蠻興眾陂。古渠廢久人莫知，朱君三月而復之。沃土如膏瘠土肥，百里歲歲無兇菑。鄢蠻之水流不止，襄人思君無時已。
寒日照深巷，柴門朝尚閉。有客自江來，尺書千里至。啟書復何云，但言南北異。南方地常暖，風物稱佳麗。梅蘤入新年，蘭皋動芳氣。樂哉登臨興，豈厭江湖滯。伊予方寂寞，刻苦窮文字。萬國會王州，羣英馳儁軌。方朔常苦餓，子雲非官意。歲暮慘風塵，官閑倦朝市。出處一云別，所思寧可冀。春江有歸鴈，但使音書繼。
寒日照窮巷，荆扉晨未開。驚聞遠方信，有客渡江來。開緘復何喜，宛若見瓊瑰。一爾乖出處，未嘗持酒盃。官閑隱朝市，歲暮慘風埃。音書日可待，春鴈暖應回。
聞君解舟去，秋水正沄沄。野岸曠歸思，都門辭世紛。稍逐商帆伴，初隨征鴈羣。山多淮甸出，柳盡汴河分。楚色蕪尚綠，江煙日半曛。客意浩已遠，離懷寧復云。宣城好風月，歸信幾時聞。
昔年在伊洛，林壑每相從。對掃竹下榻，坐思湖上峯。自言伊洛波，每起滄洲憶。今茲道行遊，千里東南國。都門汴河上，柳色入青煙。流水向淮浦，歸人隨越船。東南遍林巘，萬壑新流滿。小桂綠應芳，江春行已晚。藹藹赤城陰，依依識古岑。一去誰復見，石橋雲霧深。
一笑暫相從，結交方恨晚。猶茲簿領困，況爾東南遠。落帆淮口暮，採石江洲暖。黄鴿可寄書，惟嗟雙翅短。
夏鼎象九州，山經有遺載。空濛大荒中，杳靄羣山會。炎海積歊蒸，陰幽異明晦。奔趨各異種，倏忽俄萬態。羣倫固殊稟，至理寧一槩。駭者自云驚，生兮孰知怪。未能識造化，但爾披圖繪。不有萬物殊，豈知方輿大。
與君結交深，相濟同水火。文章發春葩，節行凜筠笴。吾才已愧君，子齒又先我。君惡予所非，我許子云可。厥趣共乖時，畏塗難轉輠。道肥家所窮，身老志彌果。每嗟游從異，有甚樊籠鎖。天匠染青紅，花腰呈裊娜。苟能杯酌同，直待冠巾墮。無欺校讎貧，鹽米尚餘顆。
陰陽乖錯辭五行，窮冬山谷暖不冰。一陽且出在地上，地下誰發萬物萌。太陰當用不用事，蓋由姦將不軒虧國刑。遂令邪風伺間隙，潛中瘟疫於疲氓。神哉陛下至仁聖，憂勤懇禱通精誠。聖人與天同一體，意未發口天已聽。忽收寒威還水官，正時肅物凜以清。寒風得勢獵獵走，瓦乾霰急落不停。恍然天地半夜白，羣雞失曉不及鳴。清晨拜表東上閤，鬰鬰瑞氣盈宮庭。退朝騎馬下銀闕，馬滑不慣行瑶瓊。晚趨賓館賀太尉，坐覺滿路流歡聲。便開西園掃徑步，正見玉樹花凋零。小軒却坐對山石，拂拂酒面紅煙生。主人與國共休戚，不惟喜悅將豐登。須憐鐵甲冷徹骨，四十餘萬屯邊兵。
霜前江水磨碧銅，岸背菱葉翹青蟲。吳郎鬢絲生幾縷，不羞月上扶桑東。羞見清波照人景，去時黑髮吹春風。五年歸來婦應喜，從此不問西飛鴻。
捕蝗之術世所非，欲究此語興於誰。或云豐兇歲有數，天孽未可人力支。或言蝗多不易捕，驅民入野踐其畦。因之姦吏恣貪擾，戶到頭斂無一遺。蝗災食苗民自苦，吏虐民苗皆被之。吾嗟此語祗知一，不究其本論其皮。驅雖不盡勝養患，昔人固已决不疑。秉蟊投火況舊法，古之去惡猶如斯。既多而捕誠未易，其失安在常由遲。詵詵最說子孫眾，爲腹所孕多蜫蚳。始生朝畝暮已頃，化一爲百無根涯。口含鋒刃疾風雨，毒腸不滿疑常饑。高原下濕不知數，進退整若隨金鼙。嗟茲羽孽物共惡，不知造化其誰尸。大凡萬事悉如此，禍當早絕防其微。蠅頭出土不急捕，羽翼已就功難施。只驚羣飛自天下，不究生子由山陂。官書立法空太峻，吏愚畏罰反自欺。蓋藏十不敢申一，上心雖惻何由知。不如寬法擇良令，告蝗不隱捕以時。今苗因捕雖踐死，明歲猶免爲蝝菑。吾嘗捕蝗見其事，較以利害曾深思。官錢二十買一斗，示以明信民爭馳。歛微成眾在人力，頃刻露積如京坻。乃知孽蟲雖甚眾，嫉惡苟銳無難爲。往時姚崇用此議，誠哉賢相得所宜。因吟君贈廣其說，爲我持之告採詩。
眾奇子美貌，堂堂千人英。我獨疑其胸，浩浩包滄溟。滄溟產龍蜃，百怪不可名。是以子美辭，吐出人輒驚。其於詩最豪，奔放何縱橫。眾絃排律呂，金石次第鳴。間以險絕句，非時震雷霆。兩耳不及掩，百痾爲之醒。語言既可駭，筆墨尤其精。少雖嘗力學，老乃若天成。濡毫弄點畫，信手不自停。端莊雜醜怪，羣星見攙槍。爛然溢紙幅，視久無定形。使我終老學，得一已足矜。而君兼眾美，磊落猶自輕。高冠出人上，誰敢揖其膺。羣臣列丹陛，幾位缺公卿。使之束带立，可以重朝廷。況令參國議，高論吐崢嶸。惜哉三十五，白髮今已生。近者去江淮，作詩寄離情。口誦不及寫，一日傳都城。退之序百物，其鳴由不平。天方苦君心，欲使發其聲。嗟我非鸑鷟，徒思和嚶嚶。因風幸數寄，警我聾與盲。
庭樹忽改色，秋風動其枝。物情未必爾，我意先已悽。雖恐芳節謝，猶忻早凉歸。起步雲月暗，顧瞻星斗移。四時有大信，萬物誰與期。故人在千里，歲月令我悲。所嗟事業晚，豈惜顔色衰。廟謀今謂何，胡馬日以肥。
清穹凜冬威，旱野渴天澤。經旬三尺雪，萬物變顔色。愁雲噓不開，慘慘連日夕。寒風借天勢，豪忽肆陵轢。空枝凍鳥雀，癡不避彈弋。長河寂無聲，厚地若龜坼。陰階夜自照，缺瓦晨復積。貯潔瑩冰壺，量深埋玉尺。凝陰反窮剝，陽九兆初畫。春回百草心，氣動黄泉脈。堅冰雖未破，土潤已潛釋。常聞老農語，一臘見三白。是爲豐年候，占驗勝蓍策。天兵血西陲，萬轍走供億。嗟予媿疲俗，奚術肥爾瘠。惟幸歲之穰，茲惠豈人力。非徒給租調，且可銷盜賊。從今潔鬴廩，期共飽麰麥。
梢梢兩竹枝，甘露葉間垂。草木有靈液，陰陽凝以時。深山與窮谷，往往嘗有之。幸當君子軒，得爲眾人知。物生隨所託，晦顯各有宜。聊以助歌詠，兼堪飲童兒。
昔官西陵江峽間，野花紅紫多斕斑。惟有寒梅舊所識，異鄉每見心依然。爲憐花自洛中看，花上蜀鳥啼綿蠻。當時作詩誰唱和，粉蕊自折清香繁。今來把酒對殘雪，却憶江上高樓山。羣花四時媚者眾，何獨此樹令人攀。窮冬萬木立枯死，玉艷獨發陵清寒。鮮妍皎如鏡裏面，綽約對若風中仙。惜哉北地無此樹，霰雪漫漫平沙川。徐生隨我客此郡，冰霜旅舍逢新年。憶花對雪晨起坐，清詩寶鐵裁琅玕。長河風色暖將動，即看綠柳含春煙。寒齋寂寞何以慰，卯盃且醉酣午眠。
荒蹊臘雪春尚埋，我初獨與徐生來。城高樹古禽鳥野，聲響格磔寒毰毸。頹垣敗屋巍然在，略可遠眺臨傾臺。高株唯有柳數十，夾路對立初誰栽。漸誅榛莽辨草樹，頗有桃李當牆隈。欣然便擬趁時節，斤鋤日夕勞耘培。新年風色日漸好，晴天仰見鴈已回。枯根老脈凍不發，遶之百匝空徘徊。頑姿野態煩造化，勾芒不肯先煦吹。酒酣幾欲揈大鼓，驚起龍蟄驅春雷。偶然不到才數日，顔色一變由誰催。翠芽紅粒迸條出，纖趺嫩萼如剪裁。卧槎燒枿亦强發，老朽不避眾艷咍。姹然山杏開最早，其餘紅白各自媒。初開盛發與零落，皆有意思牽人懷。眾芳勿使一時發，當令一落續一開。畢春應須酒萬斛，與子共醉三千盃。
嗟我久不見韓子，如讀古書思古人。忽然相逢又數日，笑語反不共一罇。諫垣尸居職業廢，朝事汲汲勞精神。子華筆力天馬足，駑駘千百誰可羣。嗟予老鈍不自笑，尚欲疾走追其塵。子華有時高談駭我聽，榮枯萬物移秋春。所以不見令我思，見之如飲玉醴醇。叩門下馬忽來別，高帆得風披飛雲。離懷有酒不及寫，別後慰我寓於文。
吾慕李漢超，爲將勇無儔。養士三千人，人人百貔貅。關南三十年，天子不北憂。吾愛李允則，善覘多計籌。虜動靜寢食，皎如在雙眸。出入若變化，談笑摧敵謀。恩信浹南北，聲名落燕幽。二公材各異，戰守兩堪尤。天下不用兵，爾來三十秋。今其繼者誰，守冀得李侯。李侯年尚少，文武學彬彪。河朔一尺雪，北風煖貂裘。上馬擘長弓，白羽飛金鍭。臨行問我言，我慙本儒鯫。漢超雖已久，故老尚歌謳。允則事最近，猶能想風流。將此聊爲贈，勉哉行無留。
寒巖飛流落青苔，旁斲石篆何奇哉。其人已死骨已朽，此字不滅留山隈。山中老僧憂石泐，印之以紙磨松煤。欲令留傳在人世，持以贈客比瓊瑰。我疑此字非筆畫，又疑人力非能爲。始從天地胚渾判，元氣結此高崔嵬。當時野鳥踏山石，萬古遺迹於蒼崖。山祗不欲人屢見，每吐雲霧深藏埋。羣仙飛空欲下讀，常借海月清光來。嗟我豈能識字法，見之但覺心眼開。辭慳語鄙不足記，封題遠寄蘇與梅。
四十未爲老，醉翁偶題篇。醉中遺萬物，豈復記吾年。但愛亭下水，來從亂峯間。聲如自空落，瀉向兩簷前。流入巖下溪，幽泉助涓涓。響不亂人語，其清非管絃。豈不美絲竹，絲竹不勝繁。所以屢携酒，遠步就潺湲。野鳥窺我醉，溪雲留我眠。山花徒能笑，不解與我言。惟有巖風來，吹我還醒然。
人稟天地氣，乃物中最靈。性雖有五常，不學無由明。輪曲揉而就，木直在中繩。堅金礪所利，玉琢器乃成。仁義不遠躬，勤勤入至誠。學既積於心，猶木之敷榮。根本既堅好，蓊鬰其幹莖。爾曹宜勉勉，無以吾言輕。
東風吹雲海天黑，饑龍凍雲雨不滴。嗔雷隱隱愁煙白，宿露無光瑶草寂。東皇染花滿春國，天爲花迷借春色。呼雲鎖日恐紅蔫，幾日春陰養花魄。悠悠遠絮縈空擲，愁思織春挽不得。高樓去天無幾尺，遠岫參差亂屏碧。
一徑入蒙密，已聞流水聲。行穿翠篠盡，忽見青山橫。山勢抱幽谷，谷泉含石泓。旁生嘉樹林，上有好鳥鳴。鳥語谷中靜，樹凉泉影清。露蟬已嘒嘒，風溜時泠泠。渴心不待飲，醉耳傾還醒。嘉我二三友，偶同丘壑情。環流席高蔭，置酒當崢嶸。是時新雨餘，日落山更明。山色已可愛，泉聲難久聽。安得白玉琴，寫以朱絲繩。
猗猗井上桐，花葉何蓑蓑。下蔭百尺泉，上聳陵雲材。翠色洗朝露，清陰午當階。幽蟬自嘒嘒，鳴鳥何喈喈。日出花照耀，飛香動浮埃。今朝一雨過，狼籍黏青苔。斯桐乃誰樹，意若銘吾齋。常聞漢道隆，上下相和諧。選吏擇孝廉，視民嬰與孩。政聲如九韶，百物絕妖災。優優潁川守，能致鳳凰來。到此幾千載，丹山自崔嵬。聖君勤治理，百郡列賢才。嗟爾不自勉，鳳凰其來哉。
吾嘗思醉翁，醉翁名自我。山林本我性，章服偶包裹。君恩未知報，進退奚爲可。自非因讒逐，决去焉能果。前時永陽謫，誰與脫韁鎖。山氣無四時，幽花常婀娜。石泉咽然鳴，野艷笑而傞。賓歡正諠譁，翁醉已岌峩。我樂世所悲，眾馳予坎軻。惟茲三二子，嗜好其同頗。因歸謝巖石，爲我刻其左。
吾嘗思豐樂，魂夢不在身。三年永陽謫，幽谷最來頻。谷口兩三家，山泉爲四鄰。但聞山泉聲，豈識山意春。春至換羣物，花開思故人。故人今何在，憔悴潁之濱。人去山自綠，春歸花更新。空令谷中叟，笑我種花勤。
風雅久寂寞，吾思見其人。杜君詩之豪，來者孰比倫。生爲一身窮，死也萬世珍。言苟可垂後，士無羞賤貧。
匠智無遺巧，天形極幽探。謂我愛山者，爲山列前簷。頹垣不數尺，萬嶮由心潛。或開如斷裂，或吐似谺𧯃。或長隨靡迤，或瘦露崆嵌。陰穴覷杳杳，高屏立巉巉。後出忽孤聳，羣奔沓相參。靉若氣融結，突如鬼鎸鑱。昔歲貶荆楚，扁舟極東南。孤山馬當夾，兩岸臨江潭。常恨江水惡，輕風不留帆。峯巒千萬狀，可愛不可談。但欲借粉繪，圖之掛紈縑。豈如几席間，百態生濃纖。暮雲點新翠，孤煙起朝嵐。況此窮冬節，陰飚積凝嚴。幽齋喜深處，遠目生遐瞻。晝卧不移枕，晨興自開簾。吾聞君子居，出處無常占。卷道或獨善，施物仁貴兼。於時苟無益，懷祿古所慚。嵩山幸不遠，薇蕨豈不甘。自可結幽侶，披雲老溪巖。胡爲不即往，一室安且恬。辱子贈可愧，因詩以自讒。
予昔走南宮，江湖浩然涉。今來厭塵土，常懷把輕楫。聞君東南行，山水恣登躡。秋江湛已清，樹色映丹葉。羨君舟插櫨，去若魚鼓鬣。君家兄弟才，門族當世甲。行期薦賢書，疾驛來上閤。
子美忽已死，聖俞舍吾南。嗟吾譬馳車，而失左右驂。勍敵嘗壓壘，羸兵當戒嚴。凡人貴勉强，惰逸易安恬。吾既苦多病，交朋復調殲。篇章久不作，意思如膠粘。良田失時耕，草莽廢鋤芟。美井不日汲，何由發濤甘。偶開梅氏篇，不覺日掛簷。乃知文字樂，愈久益無厭。吾嘗哀世人，聲利競爭貪。哇咬聾兩耳，死不享韶咸。而幸知此樂，又常深討探。今官得閑散，舍此欲奚耽。頑庸須警策，賴子發其箝。
笳鼓下層臺，旌旗轉和嶼。橋響騖歸軒，溪明望行炬。
北臨白雲澗，南望清風閣。出樹見人行，隔溪聞魚躍。
斷虹跨曲岸，倒影涵清波。爲愛斜陽好，迴舟特特過。
春榮忽已衰，夏葉換初秀。披荒得深蹊，掃綠蔭清晝。萬竿交已聳，千畝蔚何富。驚雷迸狂鞭，霧籜舒文繡。虛心高自擢，勁節晚愈瘦。雖慚桃李妖，豈愧松柏後。川源湛新霽，林麓洗昏霧。猗猗色可餐，滴滴翠欲溜。況茲夏首月，景物得嘉候。晚蝶舞新黄，孤禽弄清咮。窺深入窗蒙，玩密愛林茂。依依带幽澗，隱隱見孤岫。林蓀縟堪眠，野汲泠可漱。鳴琴瀉山風，高籟發仙奏。暑却自蠲渴，心閑疑愈疚。杯盤雜芬芳，圖籍羅左右。怡然忘簪組，釋若出羈廄。矧予懷一丘，未得解黄綬。官事偶多閑，郊扉須屢叩。新篁漸添林，晚筍堪薦豆。誰邀接䍦公，有酒幸相就。
洛陽三見牡丹月，春醉往往眠人家。揚州一遇芍藥時，夜飲不覺生朝霞。天下名花惟有此，罇前樂事更無加。如今白首春風裏，病眼何須厭黑花。
萬物各有役，無心獨浮雲。遂令幽居客，日與山雲親。植桂比芳操，佩蘭思潔身。何必濯於水，本無纓上塵。
新陽力微初破萼，客陰用壯猶相薄。朝寒稜稜風莫犯，暮雪緌緌止還作。驅馳風雲初慘淡，炫晃山川漸開廓。光芒可愛初日照，潤澤終爲和氣爍。美人高堂晨起驚，幽士虛窗靜聞落。酒壚成徑集缾罌，獵騎尋蹤得狐貉。龍蛇掃處斷復續，猊虎團成呀且攫。共貪終歲飽麰麥，豈恤空林饑鳥雀。沙墀朝賀迷象笏，桑野行歌沒芒屩。乃知一雪萬人喜，顧我不飲胡爲樂。坐看天地絕氛埃，使我胸襟如洗瀹。脫遺前言笑塵雜，搜索萬象窺冥漠。潁雖陋邦文士眾，巨筆人人把矛槊。自非我爲發其端，凍口何由開一噱。
悠悠野水來，灧灧西溪闊。曉日披宿雲，荒臺照殘雪。風光變窮臘，歲律新陽月。凍卉意初回，綠醅浮可撥。人閑樂朋友，鳥哢知時節。豈止探芳菲，耕桑行可閱。
琴高一去不復見，神仙雖有亦何爲。溪鱗佳味自可愛，何必虛名務好奇。
高亭照初日，竹影凉蕭森。新篁漸解籜，翠色日已深。雨多苔莓青，幽徑無人尋。靜趣久迺得，暫來聊解襟。清風颯然生，鳴鳥送好音。佳時不易得，濁酒聊自斟。興盡即言返，生來期抱琴。
朝下黄蘆坂，夕望箕山雲。緬懷巢上客，想彼巖中人。弱歲慕高節，壯年嬰世紛。漱流羨潁水，振衣嗟洛塵。空祠亂驚鳥，山木含餘曛。聊茲謝芝桂，歸月及新春。
落日叩溪門，西溪復何所。人侵樹裏耕，花落田中雨。平野見南山，荒臺起寒霧。歌舞昔云誰，今人但懷古。
天冥冥，雲濛濛，白兔擣藥姮娥宮。玉關金鎖夜不閉，竄入滁山千萬重。滁泉清甘瀉大壑，滁草軟翠摇輕風。渴飲泉，困棲草，滁人遇之豐山道。網羅百計偶得之，千里持爲翰林寶。翰林酬酢委金璧，珠箔花籠玉爲食。朝隨孔翠伴，暮綴鸞皇翼。主人邀客醉籠下，凉洛風埃不霑席。羣詩名貌極豪縱，爾兔有意果誰識。天資潔白已爲累，物性拘囚盡無益。上林榮落幾時休，回首峯巒斷消息。
吾見陶靖節，愛酒又愛閑。二者人所欲，不問愚與賢。柰何古今人，遂此樂尤難。飲酒或時有，得閑何鮮焉。浮屠老子流，營營盈市廛。二物尚如比，仕宦不待言。官高責愈重，祿厚足憂患。暫息不可得，況欲閑長年。少壯務貪得，銳意力爭前。老來難勉强，思此但長歎。决計不宜晚，歸耕潁尾田。
昆夷道遠不復通，世傳切玉誰能窮。寶刀近出日本國，越賈得之滄海東。魚皮裝貼香木鞘，黄白閑雜鍮與銅。百金傳入好事手，佩服可以禳妖兇。傳聞其國居大島，土壤沃饒風俗好。其先徐福詐秦民，採藥淹留丱童老。百工五種與之居，至今器玩皆精巧。前朝貢獻屢往來，士人往往工詞藻。徐福行時書未焚，逸書百篇今尚存。令嚴不許傳中國，舉世無人識古文。先王大典藏夷貊，蒼波浩蕩無通津。令人感激坐流涕，鏽澁短刀何足云。
山勢百里見，新亭壓其巔。羣峯漸靡迤，高下相綿聯。下窺疑無地，杳藹但蒼煙。是時新雨餘，眾壑鳴春泉。林籟靜更響，山光晚逾鮮。巖花爲誰開，春去夏猶妍。野鳥窺我醉，谿雲留我眠。日暮山風來，吹我還醒然。醉醒各任物，雲鳥徒留連。
餘春去已遠，綠水涵新塘。漸愛樹陰密，初迎蕙風凉。高亭可四望，繞郭青山長。野色晚更好，嵐曛共微茫。幽懷不可寫，雅詠同誰觴。明月如慰我，開軒送清光。
聖俞宣城人，能使紫毫筆。宣人諸葛高，世業守不失。緊心縛長毫，三副頗精密。硬軟適人手，百管不差一。京師諸筆工，牌榜自稱述。纍纍相國東，比若衣縫蝨。或柔多虛尖，或硬不可屈。但能裝管榻，有表曾無實。價高仍費錢，用不過數日。豈如宣城毫，耐久仍可乞。
秦盧不世出，俗子相矜誇。治疾不知源，橫死紛如麻。番陽奇男子，衣冠本儒家。學本得心訣，照底窮根厓。泠然鑒五藏，曾靡毫釐差。公卿掃榻迎，黄金載盈車。語言無羽翰，飛入萬齒牙。相逢京洛下，使我驚且嗟。七年慈母病，庸工口咿啞。恨不早見君，以乞壺中砂。通宵耳高論，飲恨知何涯。瞥然別我去，征途指煙霞。孤雲不可留，淚線風中斜。
蘇子歸黄泉，筆法遂中絕。賴有蔡君謨，名聲馳晚節。醉翁不量力，每欲追其轍。人生浪自苦，以取兒女悅。豈止學書然，自悔從今决。
學書不覺夜，但怪西窗暗。病目故已昏，墨不分濃淡。人生不自知，勞苦殊無憾。所得乃虛名，榮華俄頃暫。豈止學書然，作銘聊自鑒。
執手意遲遲，出門還草草。無嫌去時速，但願歸時早。北風吹雪犯片裘，夾路花開回馬頭。若無二月還家樂，爭奈千山遠客愁。
爲客莫思家，客行方遠道。還家自有時，空使朱顔老。禁城春色暖融怡，花倚春風待客歸。勸君還家須飲酒，記取思歸未得時。
客夢方在家，角聲已催曉。怱怱行人起，共怨角聲早。馬蹄終日踐水霜，未到思回空斷腸。少貪夢裏還家樂，早起前山路正長。
道人少賈海上遊，海舶破散身沉浮。黄金滿篋人所寄，吹簸偶得還中州。臝身歸金不受報，祗取斗酒相獻酬。歡娛慈母終一世，脫棄妻子藏巖幽。蒼煙寥寥池水漫，白玉菡萏吹高秋。夜燃栢子煮山藥，憶此東望無時休。塞垣春枯積雪溜，沙礫威怒黄雲愁。五更匹馬隨鴈起，想見鄮郭花今稠。百年夸奪終一丘，世上滿眼真悠悠。寄聲萬里心綢繆，莫道異趣無相求。
有司精考覈，中第爲公卿。本基在積習，優學登榮名。吾子齒尚少，加勤無自輕。努力圖樹立，庶幾終有成。
碧瓦照日生青煙，誰家高樓當道邊。昨日丁丁斤且斲，今朝朱欄橫翠幕。主人起樓何太高，欲誇富力壓羣豪。樓中女兒十五六，紅膏畫眉雙鬢綠。日暮春風吹管弦，過者仰首皆留連。應笑樓前騎馬客，腰垂金章頭已白。苦貪名利損形骸，爭若庸愚恣聲色。朝見騎馬過，暮見騎馬歸。經年無補朝廷事，何用區區來往爲。
奚琴本出奚人樂，奚虜彈之雙淚落。抱琴置酒試一彈，曲罷依然不能作。黄河之水向東流，鳧飛鴈下白雲秋。岸上行人舟上客，朝來暮去無今昔。哀絃一奏池上風，忽聞如在河舟中。絃聲千古聽不改，可憐纖手今何在。誰知著意弄新音，斷我罇前今日心。當時應有曾聞者，若使重聽須淚下。
宣州紫沙合，圓若截郫筒。偶得今十載，走宦南北東。持之聖俞前，乞藥戒羸僮。聖俞見之喜，遽以手磨礱。謂此吾家物，問誰持贈公。因嗟與君交，事事無不同。憶昔初識面，青衫游洛中。高標不可揖，杳若雲間鴻。不獨體輕健，目明仍耳聰。爾來三十年，多難面憂攻。君晚得奇藥，靈根斸離宮。其狀若狗蹄，其香比芎藭。愛君方食貧，面色悅以豐。不憚乞餘劑，庶幾助衰衰癃。平時一笑歡，飲酒各爭雄。向老面病出，區區論藥功。衰盛物常理，循環勢無窮。寄語少年兒，慎勿笑兩翁。
剝剝復啄啄，柴門驚鳥雀。故人千里駕，信士百金諾。搢紳相趨動顔色，閭巷歡呼共嗟愕。顧我非惟慰寂寥，於時自可警偷薄。事國十年憂患同，酣歌幾日暫相從。酒醒初不戒徒馭，歸思瞥起如飛鴻。車馬閴然人已去，荷鋤去向野田中。
冷雨漲焦陂，人去陂寂寞。惟有霜前花，鮮鮮對高閣。
寒窗明夜月，散帙耿燈火。破硯裂冰澌，敗席薦霜笴。廢書浩長吟，想子實勞我。清篇追曹劉，苦語侔島可。酣飲每頹山，談笑工炙輠。駕言當有期，歲晚何未果。幽夢亂如雲，別愁牢若鎖。雪水漸漣漪，春枝將婀娜。客心莫遲留，苑葩即紛墮。何當迎笑前，相逢嘲飯顆。
聖人作神兵，以定天下厄。蚩尤發靈機，干將構雄績。橐籥天地開，鑪冶陰陽闢。南帝輸火精，西皇降金液。炎炎崑岡熒，洶洶洪河擘。雷霆助意氣，日月淪精魄。神氣不在大，錯落就三尺。直淬靈溪泉，橫磨太行石。雄雌威並立，晝夜光相射。提携風雲生，指顧煙霞寂。堅剛正人心，耿介志士跡。初疑成夏鼎，魑魅世所適。又若引吳刀，犀象謂無隔。截波虬尾滑，脫浪鯨牙直。頑冰挂陰霤，皎月乘孤隙。河角起彗氣，雲罇露秋碧。曉鐔星斗爛，夜匣飛龍宅。舞酣霰雪回，彈俊球琳擊。鮮摇霅水光，膩刮湘山色。青蛟渴雨瘦，素虺蟠霜瘠。清音鏘以鳴，寒姿堅且澤。鬼類喪影響，佞黨摧肝膈。一旦會神武，四海屠兇逆。周王奉天討，商郊千里赤。楚子揚軍聲，秦師萬首白。祥輝冠吳楚，殺氣橫燕易。與君斬鼇足，八極停震虩。與君刜鵬翼，三辰增煥赫。莫使化猿翁，辱我爲幻惑。莫使暴虎人，屈我執仇敵。尊嚴俟冠冕，左右舞干戚。功成不可留，延平空霹靂。
上霄降靈氣，鍾此千年禽。幽閑靖節性，孤高伯夷心。頡頏紫霄垠，飄颻滄浪潯。岳湛有仙姿，鈞韶無俗音。毛滋月華淡，頂粹霞光深。目流泉客淚，翅垂羽人襟。騰漢雪千丈，點溪霜半尋。纖喙礪青鐵，脩脛雕碧琳。巖棲干溪樹，澤飲卑朱泠。鸞皇自塤箎，燕雀徒商參。獨翅聳瓊枝，羣舞傾瑶林。病餘霞雲段，夢回松吹吟。靜嫌鸚鵡言，高笑鴛鴦淫。金清泠澄澈，玉玉格寒蕭森。潔白不我恃，腥羶非所任。稻粱不得已，蟣虱胡爲侵。天池憶鵬遊，雲羅傷鳳沈。風流超縞素，雅淡絕規箴。相親長道情，偶見鎖煩襟。西漢惜馮唐，華皓欲投簪。南朝仰衛玠，清羸疑不禁。端如方直臣，處羣良足欽。介如廉退士，驚秋猶在陰。幾誚鷹隼鷙，覊韝俄見臨。還嗤鳧鷖貪，弋繳終就擒。乘軒乃一芥，空籠仍萬金。片雲伴遥影，冥冥越煙岑。長飚送逸響，亭亭出霜砧。蓬瀛忽往來，桑田成古今。顧下八佾庭，鼓舞薰風琴。
賢侯謝郡歸，從游樂吾黨。林泉富餘地，卜筑疏陳莽。是時春正中，來燕音下上。若賀大厦成，喜留眾賓賞。得名因談笑，揮墨粲題榜。所夸賢豪盛，豈止池謝廣。人心樂且閑，鳥意頡而頏。吟罇敞花軒，酬枕酣風幌。輕雲薄藻棟，初日麗珠網。紅袂生暗香，清絃泛餘響。林深隱飛蓋，岸曲遲去槳。波光欄檻明，竹飛衣巾爽。虛容凉樾入，景與文漣蕩。晨飚轉綠蕙，夕雨滋膏壤。嘉辰嘉盍朋，命駕期屢往。觴詠陶淑真，世俗豈吾倣。得以爲勝游，蕭然散煩想。公子固好士，世德復可象。今此大基構，不圖專奉養。美哉風流存，來葉足師仰。
桂館神君去，甘泉輦道平。翠華飛蓋下，豹尾屬車迎。曉露寒浮掌，光風細轉旌。廓回偏費步，珮遠尚聞聲。玉樹人間老，珊瑚海底生。金波夜夜意，偏照影娥清。
嶺梅歸驛路迢迢，越鳥巢傾木半喬。松徑就荒聊應召，桂叢留隱定相招。家庭噪鵲爭喧樹，夜帳驚猿自擁條。何處秋風摧客鬢，青絲恐逐物華凋。
百尺樓頭萬疊山，楚江南望隔晴煙。雲藏白道天垂幕，簾捲黄昏月上弦。桑落蒲城催熟酒，柳衰章陌感凋年。髮光如葆寧禁恨，不待爲郎已颯然。
夕照留歌扇，餘輝上桂叢。霞光晴散錦，雨氣晚成虹。燕下翻池草，烏驚傍井桐。無憀照湘水，丹色映秋風。
漢郎清曉赤墀趨，楚老西來望集旟。侍史護衣薰蕙草，轆轤要劔從驪駒。陽春繞雪歌低扇，油幕連運水泛渠。千里脩門對涔浦，好尋遺玦弔三閭。
簾外星辰逐斗移，紫河聲轉下雲西。九雛烏起城將曙，百尺樓高月易低。露裛蘭苕惟有淚，秋荒桃李不成蹊。西堂吟思無人助，草滿池塘夢自迷。
火禁開何晚，春芳半已凋。柳風兼絮墜，榆雨带錢飄。淚翦蘭膏盡，弦虧桂魄消。祓蘭流水曲，游禊一相招。
屈賈江山思不休，霜飛翠葆忽驚秋。吟拋楚畹蘭苕老，歸有淮山桂樹留。聒耳春池蛙兩部，比封秋塢橘千頭。嗔條怒穎真堪愧，莫染衣塵更遠遊。
巷有容車陋，門無載酒過。池喧蛙怒雨，客去雀驚羅。握臂如枝骨，哀絃繫筯歌。無憀漳浦卧，還似詠中阿。
蕙蘭蹊徑失芳期，風雨春深怯減衣。卷箔高樓驚燕入，揮絃遠目送鴻歸。蜂催釀蜜愁花盡，絮撲暄條妬雪飛。欲識傷春多少恨，試量衣带忖要圍。
黄山開苑獵初回，絳樹分行舞遞來。下馬春場雞鬭距，鳴弦初日雉驚媒。犀投博齒呼成白，橋隔車音聽似雷。不問春蠶眠未起，更尋桑陌到秦臺。
蕙炷爐薰斷，蘭膏燭艷煎。夜風多起籟，曉月漸虧弦。鵲去星低漢，烏啼樹暝煙。惟應牆外柳，三起復三眠。
關山一里一重愁，今遠傷離兩未休。南陌望窮雲似帳，西樓吟斷月如鈎。柳綿飛後春應減，蘭徑荒時客倦游。擬寄東流問溝水，亦應溝水更東流。
瑶花飛雪蕩離愁，鷤鴂驚風下綠疇。睢兇樹荒誰共客，楚江楓老獨悲秋。千里錦浪翻如箭，萬疊春山翠入樓。章陌柳條今在否，定臨溝水拂東流。
絲路縈回細入雲，離懷南陌草初薰。茂林脩竹誰同禊，明月春蘿定勒文。燕憶銅鞮來不定，鴻歸碣石信難分。東風鸎友應相望，懊惱孤飛不及羣。
南浦空波綠，西陂夕照寒。瑶華傷遠道，芳草送歸鞍。翠歛遥山疊，氛收古澤寬。衰容畏秋色，不及楚楓丹。
棊墅風流謝舅賢，髮光如葆惜窮年。人隨黄鵠飛千里，酒滿棲烏送一絃。望驛早梅迎遠使，拂鞍衰柳拗歸鞭。越禽胡馬相逢地，南北思歸各黯然。
送目衡皋望不休，江蘋高下遍汀洲。長堤柳曲妨回首，小苑花深礙倚樓。楚徑蕙風消病渴，洛城花雪蕩春愁。流杯三日佳期過，擲度蘭波負勝遊。
小閤回殘夢，開簾轉曉暉。露寒風不定，花落鳥驚飛。病渴偏思柘，朝寒怯減衣。沈錢將謝雪，持底送春歸。
烏巷招邀謝墅中，紫囊香珮更臨風。塵驚野火遥知獵，目送雲羅但聽鴻。六著比犀鳴博勝，百嬌柘矢捧壺空。解衣對子歡何極，玉井移陰下翠桐。
幾幅歸帆不暫停，吳天遥望斗牛橫。香薰翠被乘青翰，波暖屏風詠紫莖。江水自隨潮上下，月輪閑與蚌虧盈。河橋折柳傷離後，更作南雲萬里行。
夜雨殘芳盡，朝暉宿霧收。蘭香纔馥徑，柳暗欲翻溝。夏木繁堪結，春蹊翠已稠。披襟楚風快，伏檻更臨流。
東南天闊漾歸流，西北雲高斷寸眸。明日隨人來遠浦，青山答鼓送行舟。歸心逐夢成魚鳥，夜漢看星識斗牛。釅酒開樽誰共醉，清江聊且玩游鯈。
月氣初升海，屏光半隱扉。寒消覺春盡，漏永送籌稀。蘭燭風驚燼，煙簾霧濕衣。清羸急寬带，頻減故時圍。
虎頭盤綬貴垂紳，青組名郎領郡頻。畫鷁千艘隨下瀨，聽雞五鼓送行人。楚波漾楫萍如日，淮月開舲蚌有津。千里壺漿民詠溢，檣烏旟隼下汀蘋。
綠樹低昂不自持，河橋風雨弄春絲。殘黄淺約眉雙歛，欲舞先誇手小垂。快馬折鞭催遠道，落梅橫笛共餘悲。長亭送客兼迎雨，費盡春條贈別離。
東北歸川决决流，汎艎青渚暫夷猶。遥登灞岸空回首，不見長安但舉頭。揮手嵇琴空墮睫，開樽魯酒不忘憂。青門柳色春應遍，猶自留連杜若洲。
桂樹鴛鴦起，蘭苕翡翠翔。風高絲引絮，雨罷葉生光。蝶粉花霑紫，蜂茸露濕黄。愁酲與消渴，容易爲春傷。
李徑陰森接翠疇，押簾風日澹清秋。晚烏藏柳棲殘照，遠燕傷風失故樓。星漢經年雖可望，雲波千疊不緘愁。平居革带頻移孔，誰問無憀沈隱侯。
楚天風雪犯征裘，誤拂京塵事遠遊。謝墅人歸應作詠，灞陵岸遠尚回頭。雲含江樹看迷所，目逐歸鴻送不休。欲借高樓望西北，亦應西北有高樓。
宿莽湘纍怨，幽蘭楚俗謠。紫屏空自老，翠被豈能招。欲就蒼梧訴，愁迷灃浦遥。哀猿羌晝晦，悲鴂眾芳凋。紅壁丹砂板，瓊鈎翡翠翹。如何搴香杜，江上獨無憀。
地接龍宮漲浪賒，鷲峯岑絕倚雲斜。巖披宿霧三竿日，路引迷人四照花。海國盜牙爭起塔，河童施鉢但驚沙。春蘿攀倚難成去，山谷踈鍾落暮霞。
晴原高下細如鱗，樹轉城回路欲分。望月西樓人共遠，躍鞍南陌草初薰。短亭山翠偏多疊，送目鴻驚不及羣。一驛賦成應援筆，好憑飛翼寄歸雲。
調苦歌非樂，岐多淚始零。羞彈長鋏劔，終戀五侯鯖。陌草薰沙綠，江楓照岸青。南陔動歸思，蘭葉向春馨。
孤桐百尺拂非煙，鳳去鸞歸夜悄然。滄海風高愁燕遠，扶桑春老記蠶眠。槎流千里纔成曲，桂魄經旬始下弦。獨有金人寄遺恨，曉盤雲淚冷涓涓。
漢柱題名墨未乾，南州坐布政條寬。嶺雲路隔梅欹驛，使驛秋歸柳拂鞍。建禮侵晨趨冉冉，明光賜對佩珊珊。潁川此召行聞拜，冠頍凝塵俟一彈。
沈約傷春思，嵇含倦久游。帆歸黄鶴浦，人滯白蘋洲。乳燕差池遠，江禽格磔浮。物華真可玩，黑鬢恐逢秋。
夢草西堂射圃連，蘭苕初日露華鮮。暈含畫的弦開月，牙算行籌酒滿船。鏤管思催吟韻劇，妓簾陰薄舞衣翩。當筵獨愧探牛炙，儉府芙蓉客盡賢。
雲樹千尋隔翠微，給園金地敞仁祠。講花飄雨諸天近，春漏欹連白日遲。引鉢當空時取露，殘灰經劫自成池。危欄徙倚吟忘下，九子鈴寒塔影移。
河橋別柳減春條，隔浦挐音聽已遥。千里羹蓴誇敵酪，滿池滮稻欲鳴蜩。東風楚岸神靈雨，殘月吳波上下潮。如弔湘纍搴香若，秋江斜日駐蘭橈。
六曲雕欄百尺樓，簾波不定瓦如流。浮雲已映樓西北，更向雲西待月鈎。
絮亂絲繁不自持，蜂黄蝶紫燕參差。榴花最恨來時晚，惆悵春期獨後期。
北鴈來時歲欲昏，私書歸夢杳難分。井桐葉落池荷盡，一夜西窗雨不聞。
花殘如霰落紛紛，紫陌空遺翠幰塵。鷤䳏枉緣催節物，年華不信有傷春。
銀蒜鈎簾宛地垂，桂叢烏起上朝暉。枉將玳瑁雕爲押，遮掩春堂礙燕歸。
疊疊煙波隔夢思，離愁幾日減要圍。行雲自亦傷無定，莫就行雪託信歸。
九江煙水一登臨，風月清含古恨深。濕盡青衫司馬淚，琵琶還似雍門琴。
雨闊堤長走畫轅，絮兼梨雪墮春煙。東風苑外千絲老，猶伴吳蠶盡日眠。
簷欹碧瓦拂傾梧，玉井聲高轉轆轤。腸斷西樓驚穩夢，半留殘月照啼烏。
楚岸梅香半入衣，凍雲銀鑠曉光飛。遥應便面逢人處，走馬章街失路歸。
春盡沂風暖，芹生泮水清。雙旌榮照路，博带儼盈庭。函丈師臨席，鏘金壁有經。諸生拜玉衮，欣識象丘形。
曉壇初畢祀，弭蓋共尋幽。鳥哢林中出，泉聲冰下流。攀條驚雪盡，翻袂愛風柔。好駐城南馬，春桑徧陌頭。
霧濛濛曉望平，悠然驅馬獨吟行。煙嵐明滅川霞上，凌亂空山百鳥驚。
萬瓦青煙夕靄生，斗杓迎歲轉東城。隋宮守夜沈香燎，楚俗驅神爆竹聲。玉樹羅階家宴盛，羽觴稱壽綵衣榮。九門朝客思公甚，向曉天風舞雪霙。
尋芳長恨見花遲，豈意看花獨後期。試藉落英聊共醉，爲憐殘萼更攀枝。清香肯以無人減，幽艷惟應有蝶知。開謝兩城成悵望，傷春不到柳絲時。
堤柳纔黄已落梅，尋芳弭蓋共徘徊。桑城日暖蠶催浴，麥垅風和雉應媒。別浦人嬉遺翠羽，弋林春廢鎖歌臺。歸鞍暮逼宮街鼓，府吏應驚便面回。
皓月三川靜，晴氛萬里鎖。靈光望日滿，寒色入波摇。灝氣成山霧，浮雲蔽垅苗。廟荒陰燐出，苑廢露螢飄。齋館心方寂，秋城夜已遥。清談對元亮，瓊彩映蕭蕭。
供帳洛城邊，征轅去莫攀。人醒風外酒，馬度雪中關。故府誰同在，新年獨未還。遥應行路者，偏識綵衣斑。
嘉樹叢生秀，茲樓層漢傍。飛甍臨萬井，伏檻出垂楊。卷幕晴雲度，披襟夕籟凉。山河瞻帝里，風月坐胡牀。愛客東阿宴，清歡北海觴。淮南多雅詠，歲晚翫幽芳。
小官歎簿領，夫子卧高齋。五斗未能去，一丘真所懷。綠苔長秋雨，黄葉堆空階。縣古仍無柳，池清尚有蛙。琴觴開月幌，窗戶對雲崖。嵩少亦堪老，行當與子偕。
誰道梅花早，殘年豈是春。何如艷風日，獨自占芳辰。
罇俎逢佳節，簪纓奉宴居。林光拂衣冷，雲影入池虛。酒色風前綠，蓮香水上踈。飛談交玉麈，聽曲躍文魚。粉籜春苞解，紅榴夏實初。睢園多美物，能賦謝相如。
被薦方趨召，還鄉仍綵衣。看山向家近，上路逐鴻飛。結綬同爲客，登高獨送歸。都門足行者，莫訝柳條稀。
柳色滿重城，岧岧出翠甍。春雲依檻暖，夕照落山明。走馬章街曉，翻鴻洛浦晴。清罇但留客，桴鼓晝無驚。
真宰調神化，幽靈應不言。朝雲九淵闇，暮霰六花繁。朔吹縈歸旆，賓裾載後軒。睢園有客賦，郢曲幾人翻。槐座方虛位，鋒車佇改轅。願移盈尺瑞，爲雨徧羣元。
楚色窮千里，行人何苦賒。芳林逢旅鴈，候館噪山鵶。春入河邊草，花開水上槎。東風一罇酒，新歲獨思家。
客路逢寒食，花山不見花。歸心隨北鴈，先向洛陽家。
禁火仍風雨，客心愁復悽。陰雲花更重，春日水平堤。油壁逢南陌，鞦韆出綠蹊。尋芳無厭遠，自有錦障泥。
送盡殘春始到家，主人愛客不須嗟。紅泥煮酒嘗青杏，猶向臨流藉落花。
爛漫殘芳不可收，歸來惆悵失春遊。綠陰深處聞啼鳥，猶得追閑果下騮。
周郊徹楚坰，舊相擁新旌。路識青山在，人今白首行。問農穿稻野，候節見梅英。腰組人稀識，偏應邸吏驚。
平沙漫飛雪，行旅斷浮橋。坐覺山陂阻，空嗟音信遥。窮陰變寒律，急節慘驚飚。野齋雲猶積，河長冰未銷。山陽人半在，洛社客無聊。寄問陶彭澤，籃輿誰見邀。
簷前洛陽道，下聽走轅聲。樹蔭春城綠，山明雪野晴。雲藏天外闕，日落柳間營。緩步應多樂，壺歌詠太平。
久客倦京國，言歸歲已冬。獨過伊水渡，猶聽洛城鍾。山色經寒綠，雲陰入暮重。臘梅孤館路，疲馬有誰逢。
綠樹遶伊川，人行亂石間。寒雲依曉日，白鳥向青山。路轉香林出，僧歸野渡閑。巖阿誰可訪，興盡復空還。
謝墅多幽賞，華軒曾共尋。人閑聊載酒，臺迥獨披襟。水落陂光淡，城當山氣陰。惟餘桃李樹，日覺翠蹊深。
選勝避炎鬰，林泉清可佳。拂琴驚水鳥，代麈折山花。就簡刻筠粉，浮甌烹露芽。歸鞍微带雨，不惜角巾斜。
閑居寂寞面重城，過我時欣倒屣迎。入洛機雲推俊譽，遊梁枚馬得英聲。風晴秀野春光變，梅發家林鳥哢輕。祗待登高成麗賦，漢庭推轂有公卿。
楚客有歸心，因聲道故岑。依依動春色，藹藹望香林。山日巖邊下，溪雲水上霠。遥知懷洛社，應復動鄉吟。
黄鵠刷金衣，自言能遠飛。擇侶異棲息，終年脩羽儀。朝下玉池飲，暮宿霜桐枝。徘徊且垂翼，會有秋風時。
蝶遶蜂遊露滿盤，芳條可惜折來殘。我緣多病經春卧，砌下花開不暇看。
暫解塵中紱，來尋物外遊。搴蘭流水曲，弄桂倚山幽。波影巖前綠，灘聲石上流。忘機不鷗鳥，至樂翫游鯈。梵響雲間出，殘陽樹杪收。溪窮興不盡，繫榜且淹留。
採掇本芳陂，移根向玉池。晴香滋白露，翠色弄清漪。雨歇涼飚起，煙明夕照移。如何江上思，偏動越人悲。
羽籥興東序，春秋紀上丁。行祠漢丞相，學禮魯諸生。俎豆兼三代，罇罍奠兩楹。霧中槐市暗，日出杏壇明。昔齒公卿胃，嘗聞絃誦聲。何須向闕里，首善本西京。
關關啼鳥樹交陰，雨過西城野色侵。避暑誰能陪劇飲，清歌自可滌煩襟。稻花欲秀蟬初嘒，菱蔓初長水正深。知有江湖杳然意，扁舟應許共追尋。
未歸歸即秉鴻鈞，偷醉關亭醉幾春。與物有情寧易得，莫嗔花解久留人。
那堪多難百憂攻，三十衰容一病翁。却把西都看花眼，斷腸來此哭東風。
平地煙霄向此分，繡楣丹檻照清芬。風簾暮捲秋空碧，剩見西山數嶺雲。
巾屨諸方遍，莓苔一室前。萎花吟次落，孤月定中圓。齋鉢都人施，談機海外傳。時應暮鍾響，來度禁城煙。
樂天曾謫此江邊，已嘆天涯涕泫然。今日始知予罪大，夷陵此去更三千。
曉鼓潭潭客夢驚，虎牙灘上作船行。山形酷似龍門秀，江色不如伊水清。平日兩京人少壯，今年三峽歲崢嶸。卧聞乳石淙流響，疑是香林八節聲。
碕岸接芳蹊，琴觴此自怡。林花朝落砌，山月夜臨池。雨積蛙鳴亂，春歸鳥哢移。惟應乘興客，不待主人知。
江上寒山祗對門，野花巖草共嶙峋。獨吟羣玉峯前景，閑憶紅蓮幕下人。嘉景無人把酒看，縣樓終日獨憑欄。山城歲暮驚時節，已作春風料峭寒。
平生不省問田園，白首忘懷道更尊。已上印書辭北闕，稍留冠蓋餞東門。馮唐老有爲郎戀，疎廣終無任子恩。今日榮歸人所羨，兩兒腰綬擁高軒。
俯檻監流蕙徑深，平泉花木繞陰森。蛙鳴鼓吹春喧耳，草暖池塘夢費吟。賭墅乞甥賓對弈，驚鴻送目手揮琴。嗟予遠捧從軍檄，不得披裘五月尋。
君家花幾種，來自洛之濱。惟我曾遊洛，看花若故人。芳菲不改色，開洛幾經春。陶令來常醉，山公到最頻。曲池涵草樹，啼鳥悅松筠。相德今方賴，思歸未有因。
野岸溪幾曲，松蹊穿翠陰。不知芳渚遠，但愛綠荷深。
荷深水風闊，雨過清香發。暮角起城頭，歸橈带明月。
秋水澄清見髮毛，錦鱗行處水紋摇。岸邊人影驚還去，時向綠荷深處跳。
天高月影浸長江，江闊風微水面涼。天水相連爲一色，更無纖靄隔清光。
嘉樹團團俯可攀，壓枝秋實漸斕斑。朱欄碧瓦清霜曉，粲粲繁星綠葉間。
日落原野晦，天寒閭市閑。牛斗遠陂去，鳥雀空簷間。憑高植藜杖，曠目瞻前山。垅麥風際綠，霜鵶村外還。禾黍日已熟，杯酒聊開顔。酣歌歲云暮，寂寞向柴關。
瑶林瓊樹影交加，誰伴山翁醉帽斜。自把金船浮白蟻，應須紅粉唱梅花。
長河終歲足悲風，亭古臺荒半倚空。惟有鴈歸時最早，柳含微綠杏粘紅。
君子貴從俗，小官能養賢。無慚折腰吏，勉食落頭鮮。困有亭之理，窮當志益堅。惟宜少近禍，親髮況皤然。
晴原霜後若榴紅，佳節登臨興未窮。日泛花光摇露際，酒浮山色入樽中。金壺恣灑毫端墨，玉麈交揮席上風。惟有淵明偏好飲，籃輿酩酊一衰翁。
我昔謫窮縣，相逢清漢陰。拂塵時解榻，置酒屢橫琴。介節溫如玉，嘉辭擲若金。趣當鄉士薦，無滯計車音。
喧喧誰暇聽歌謳，浪遶春潭逐綵舟。爭得心如汝無事，明年今日更來遊。
眾喧爭去逐春遊，獨靜誰知味最優。雨霽日長花爛漫，春深睡美夢飄浮。常憂任重才難了，偶得身閑樂暫偷。因此益知爲郡趣，乞州仍擬乞山州。
峭巘孤城倚，平湖遠浪來。萬尋迷島嶼，百仞起樓臺。太守凭軒處，羣賓奉笏陪。清霜薦丹橘，積雨過黄梅。逸思歌湘曲，遒文繼楚材。魚貪河岫樂，雲忘帝鄉回。遥信雙鴻下，新緘尺素裁。因聞誇野景，自笑擁邊埃。龍漠方多孽，旄頭久示災。旌旗時映日，鼙鼓或驚雷。有志皆嘗膽，何人可鑿壞。儒生半投筆，牧豎亦輸財。沮澤辭猶慢，蒲萄館未開。支離莫攘臂，天子正求才。
洗出峯巒看臘雪，栽成花木趁新年。史君功行今將滿，誰肯同來作地仙。
激石灘聲如戰鼓，翻天浪色似銀山。灘驚浪打風兼雨，獨立亭亭意愈閑。
病客多年掩綠罇，今宵爲爾一顔醺。可憐玉樹庭花後，又向江都月下聞。
新年變物華，春意日堪嘉。霽色初含柳，餘寒尚勒花。風絲飛蕩漾，林鳥哢交加。獨有無悰者，誰知老可嗟。
秦士多豪俠，夫君久遁名。青山對高卧，白首喜論兵。氣古時難合，詩精格入評。公車不久召，歸袖夕風生。
紫金山下水長流，嘗記當年此共遊。今夜南風吹客夢，清淮明月照孤舟。
年來因病不飲酒，老去無悰懶作詩。我已負花常自愧，君須屢醉及芳時。漢宮姊妹爭新寵，湘浦皇英望所思。天下從來無定色，況將鉛黛比天姿。
洛社當年盛莫加，洛陽耆老至今誇。死生零落餘無幾，齒髮衰殘各可嗟。北庫酒醪君舊物，西湖煙水我如家。已將二美交相勝，仍枉新篇麗彩霞。
江左衣冠世有名，幾人今復振家聲。朝廷獨立清冰節，閭里歸來白首卿。志在言談猶慷慨，身閑耳目益聰明。長松野水誰爲伴，顧我堪羞戀寵榮。
波光柳色碧溟濛，曲渚斜橋畫舸通。更遠更佳唯恐盡，漸深漸密似無窮。綺羅香裏留佳客，絃管聲來颺晚風。半醉迴舟迷向背，樓臺高下夕陽中。
世事紛然百態新，西岡一醉十三春。自慚白髮隨年少，猶把金鍾勸主人。黄鳥亂飛深夏木，紅榴初發艷清晨。佳時易失閑難得，有酒重來莫厭頻。
驛騎頻來急詔隨，都人相與竊嗟咨。自非峻節終無改，安得清衷久益思。前席蓋將注讜議，在庭非爲乏陪祠。尊賢優老朝家美，他日安車召未遲。
廣陵花月嘗同醉，睢苑風霜暫破顔。但喜交情久彌重，休嗟人事老多艱。壯心未忍悲華髮，强飲猶能倒玉山。留滯江湖應不久，多爲春酒待君還。
瓊花芍藥世無倫，偶不題詩便怨人。曾向無雙亭下醉，自知不負廣陵春。
方瞳如水衲披肩，邂逅相逢爲灑然。五百僧中得一士，始知林下有遺賢。
身驅漢馬踏胡霜，每嘆勞生祗自傷。氣候愈寒人愈北，不如征鴈解隨陽。
接物襟懷曠，推賢品藻精。謀猷存二府，臺閣徧諸生。帝念宮臣舊，恩隆衮服榮。春風綠野迥，千兩送銘旌。
四鎮名藩忽十春，歸來白首兩朝臣。上心方喜親耆德，物論猶期秉國鈞。退食圖書盈一室，開罇談笑列嘉賓。昔人風采今人少，慟哭何由贖以身。
富貴優游五十年，始終明哲何身全。一時聞望朝廷重，餘事文章海外傳。舊館池臺閑水石，悲笳風日慘山川。解官制服門生禮，慚負君恩隔九泉。
畫舫齋前舊菊叢，十年開落任秋風。知君爲我留紅旆，猶記栽花白髮翁。
翰林風月三千首，吏部文章二百年。老去自憐心尚在，後來誰與子爭先。朱門歌舞爭新態，綠綺塵埃試拂絃。常恨聞名不相識，相逢罇酒盍留連。
握手接歡言，相知二十年。文章家世事，名譽弟兄賢。可惜英魂掩，惟餘醉墨傳。秋風衰柳岸，撫柩送歸船。
雄心壯志兩崢嶸，誰謂中年志不成。零落篇章爲世寶，平生風義見交情。青松月下泉臺路，白草原頭薤露聲。自古英豪皆若此，哭君徒有淚沾纓。
長愛謫仙誇蜀道，送君西望重吟哦。路高黄鵠飛不到，花發杜鵑啼更多。清禁寒生鳳池水，繡衣榮照錦江波。昔年同舍青衿子，夾道歡迎鬢已皤。
庠序制猶闕，鄉閭教不行。古於經學政，今也藝虛名。來者益可鄙，待之因愈輕。無徒誚其陋，講勸在公卿。
朝家意在取遺才，樂育推仁亦至哉。本欲勵賢敦古學，可嗟趨利競朋來。昔人自重身難進，薄俗多端路久開。何異鱣魴爭尺水，巨魚先已化風雷。
經時移病久端居，玉署新秋獨直廬。夜靜樓臺落銀漢，人閑鈴索少文書。江湖未去年華晚，燈火微涼暑雨初。敢向聖朝辭寵祿，多慚禁禦養慷疎。
清晨下直大明宮，馳馬悠然宿露中。金闕雲開滄海日，天街雨後綠槐風。歲花忽忽雙流矢，鬢髮蕭蕭一病翁。名在玉堂歸未得，西山畫閣興何窮。
船頭初轉兩旗開，清曉津亭疊鼓催。自古江山最佳處，況君談笑有餘才。雲愁海闊驚濤漲，木落霜清畫角哀。善政已成多雅思，寄詩宜逐驛筒來。
督府繁華久已闌，至今形勝可躋攀。山橫天地蒼茫外，花發池臺草莽間。萬井笙歌遺俗在，一罇風月屬君閑。遥知爲我留真賞，恨不相隨暫解顔。
吳越東南富百城，路人應羨繡衣榮。昔時結客曾遊處，今見焚香夾道迎。治世用刑期止殺，仁心聽獄務求生。時豐訟息多餘暇，無惜新篇屢寄聲。
宮壇青陌賽牛回，玉琯東風逗曉來。不待嶺梅傳遠信，剪刀先放綵花開。
試粉東窗待曉迴，共尋春柳榜香臺。不驚樹裏禽初變，共喜釵頭燕已來。
紅霧初開上曉霞，共驚風色變年華。香車遥認春雷響，庭雪先開玉樹花。
玉琯吹灰夜色殘，雞鳴紅日上仙盤。初驚百舌綿蠻語，已覺東風料峭寒。
待曉銅荷剪蠟煤，繡簾春色犯寒來。畫眉不待張京兆，自有新粧試落梅。
歲暮山城喜少留，西亭尚欲挽行輈。一罇莫惜臨岐別，十載相逢各白頭。
佛說吾不學，勞師忽欵關。吾方仁義急，君且水雲閑。意淡宜松鶴，詩清叩珮環。林泉苟有趣，何必市廛間。
禁籞皇居接，香畦鏤檻邊。分渠自靈沼，種稻滿滮田。六穀名居首，三農政所先。擢莖蒙德茂，養實以時堅。曉謁龍墀罷，行瞻鳳蓋翩。粹容知喜色，嘉瑞奏豐年。衰病慚經學，陪遊與俊賢。安知帝力及，但樂歲功全。拜賜秋風裏，分行黼座前。自憐臺笠叟，來綴侍臣篇。
胸懷磊落逢知己，氣略縱橫負壯心。玉麈生風賓滿坐，金鱗照甲士如林。牛羊日暖山田美，雨雪春寒土屋深。自古幽并重豪俠，祗應行樂費黄金。
樊籠毛羽日低摧，野水長松眼暫開。萬里秋風天外意，日斜閑啄岸邊苔。
來時沙磧已冰霜，飛過江南木葉黄。水闊天低雲暗澹，朔風吹起自成行。
依倚秋風氣象豪，似欺黄雀在蓬蒿。不知羽翼青冥上，腐鼠相隨勢亦高。
受命分行攝上公，紫微人在玉華宮。樓臺碧瓦輝雲日，蓮芰清香带水風。每接少年嗟老病，尚能聯句惱詩翁。凌晨已事追佳賞，綠李甘瓜興未窮。
場屋當年氣最雄，交游樽酒弟兄同。文章落筆傳都下，議論生鋒服座中。自古聖賢誰不死，況君門戶有清風。凋零三十年朋舊，在者多爲白髮翁。
富貴聲名豈足論，死生榮辱等埃塵。青衫照日誇春榜，白首餘年哭故人。盛德不忘存誌刻，話言能記有朋親。吳江草木春風動，瀝酒誰瞻垅樹新。
夜雪真空曉更飄，龍墀風冷珮聲高。瓊花落處縈仙仗，玉殿光中認赭袍。下直笑談多樂事，平時罇酒屬吾曹。羨君年少才無敵，顧我雖衰飲尚豪。
樹陰初合苔生暈，花蕊新成蜜滿脾。鸎燕各歸巢哺子，蛙魚共樂雨添池。少年春物今如此，老病衰翁了不知。飽食杜門何所事，日長偏與睡相宜。
池面風來波瀲瀲，波間露下葉田田。誰於水上張青蓋，罩却紅粧唱採蓮。
深院無人鎖曲池，莓苔繞岸雨生衣。綠萍合處蜻蜓立，紅蓼開時蛺蝶飛。
風牽釣線裊長竿，短笠輕蓑細草間。春雨濛濛看不見，水煙埋却面前山。
一夜新霜著瓦輕，芭蕉心折敗荷傾。奈寒惟有東籬菊，金蕊繁開曉更清。
日出東籬黄雀驚，雪銷春動草芽生。土坡平慢陂田闊，橫載童兒带犢行。
祕訣誰傳妙若神，能將題品徧朝紳。因言禍福兼忠孝，吾愛君平善誨人。
我嗟韁鎖若牽拘，久羨南山去結廬。自顧豈勞君借譽，偶然章服裹猿狙。
南國鄰鄉邑，東都並雋遊。賜袍聯唱第，命相見封侯。念昔趨黄閤，相看笑白頭。盛衰同俯仰，旌旐送山丘。
連章相府辭榮寵，擁旆名都出鎮臨。年少已推能宰社，鄉人終不見揮金。長蛟息浪歸帆穩，喬木生煙蔽日深。平昔家庭敦友愛，可憐松檟亦連陰。
龍門長恨晚方登，便以忘年接後生。談劇每容陪玉麈，飲豪常憶困金觥。冰開御水春應綠，雲破淮天月自明。醉倒離筵聽別曲，醒來猶尚記餘聲。
東齋坐客飲方豪，誰報風簾雪已飄。貪聽罇前歌裊裊，不聞窗外響蕭蕭。已憐殘臘催梅蕊，更約新春探柳條。共憶瀛洲人獨直，神仙清景正寥寥。
雪壓宮牆鎖禁城，沉沉樓殿景尤清。玉堂影亂燈交晃，銀闕光寒夜自明。塵暗圖書愁獨直，人閑鈴索久無聲。鑾坡地峻誰能到，莫惜宮壺酒屢傾。
鎖印春風雪入簾，天寒鳥雀聚空簷。青幡受歲兒童喜，白髮催人老病添。艷舞回腰飛玉盞，清吟擁鼻對冰蟾。相從一笑兩莫得，簿領區區嘆米鹽。
池上雖然無皓魄，罇前殊未減清歡。綠醅自有寒中力，紅粉尤宜燭下看。羅綺塵隨歌扇動，管絃聲雜雨荷乾。客舟閑卧王夫子，詩陣教誰主將壇。
試問玉蟾寒皎皎，何如銀燭亂熒熒。不知桂魄今何在，應在吾家紫石屏。
數竿蒼翠寫生綃，寄我公齋伴寂寥。不待雪霜常凜凜，雖無風雨自蕭蕭。嗟予心志俱憔悴，羨子文章騁富饒。嗣以嘉篇誠厚貺，遠慚爲報乏瓊瑶。
東津淥水南山色，夢寐襄陽二十年。顧我百憂今白首，羨君千騎若登仙。花開漢女游堤上，人看仙翁擁道邊。況有玉鍾應不負，夜槽春酒響如泉。
寒夜分曹直，嚴城隔幾層。予慚批鳳詔，君歎守螢燈。病骨羸漳浦，官書蠹羽陵。無嫌學舍冷，文字比清冰。
遥知好睡紫微郎，枕簟清薰綠蕙芳。五色詔成人不到，萬年風動閣生涼。平時下直歸宜早，陋巷相過意未忘。楊子不煩多載酒，主人猶可具黄粱。
東城移疾久離居，安得疑蛇意盡祛。諸老何爲讒賈誼，君王猶未識相如。浮沉俗喜隨時態，磊落材多與世踈。誰謂文章金馬客，翻同憔悴楚三閭。
試筆消長日，躭書遣百憂。餘生得如此，萬事復何求。黄犬可爲戒，白雲當自由。無將一抔土，欲塞九河流。
曾向齋宮詠麥秋，綠陰佳樹覆牆頭。重來滿地新霜葉，却憶初聞黄栗留。
弊居回看如蛙穴，華宇來棲若燕身。敢望笙歌行樂事，只憂無米過來春。
層構嚴清禁，披圖爛寶文。虹蜺光照物，龍鳳勢騰雲。妙極功歸一，真隨體自分。孝思遵寶訓，聖業廣惟勤。
東閤三朝多大事，營丘二載足閑辭。近詩留作歸榮集，何日歸田自集詩。
日長漸覺逍遥樂，何況終朝無事人。安得遂爲無事者，人間萬慮不關身。
豐樂山前一醉翁，餘齡有幾百憂攻。平生自恃心無媿，直道誠知世不容。換骨莫求丹九轉，榮名豈在祿千鍾。明年今日如尋我，潁水東西問老農。
報國勤勞已蔑聞，終身榮遇最無倫。老爲南畝一夫去，猶是東宮二品臣。侍從籍通清切禁，笑歌行作太平民。欲知念舊君恩厚，二者難兼始兩人。
掩涕發陳編，追思二十年。門生今白首，墓木已蒼煙。報國如乖願，歸耕寧買田。此言今始踐，知不愧黄泉。
日久都城車馬喧，豈知風月屬三賢。唱高誰敢投詩社，行處人爭看地仙。酒面撥醅浮大白，舞腰催拍趁繁絃。與公等是休官者，方把鋤犁學事田。
多病新還太守章，歸來白首興何長。琴書自是千金產，日月閑銷百刻香。尚有俸錢酤美酒，自栽花圃趁新陽。醉翁生計今如此，一笑何時共一觴。
清才四紀擅時名，晚卜丘林遂解纓。欲借青春藏向此，須知白首尚多情。水浮花出人間去，山近雲從席上生。漫說市朝堪大隱，仙家誰信在重城。
古來交道愧難終，此會今時豈易逢。出處三朝俱白首，凋零萬木見青松。公能不遠來千里，我病猶堪釂一鍾。已勝山陰空興盡，且留歸駕爲從容。
積雨荒庭徧綠苔，西堂瀟灑爲誰開。愛酒少師花落去，彈琴道士月明來。雞啼日午衡門靜，鶴淚風清晝夢回。野老但欣南畝伴，豈知名籍在蓬萊。
悠悠身世比浮雲，白首歸來潁水濆。曾看元臣調鼎鼐，却尋田叟問耕耘。一生勤苦書千卷，萬事銷磨酒百分。放浪豈無方外士，尚思親友念離羣。
書殿宮臣寵並叨，不同憔悴返漁樵。無窮興味閑中得，强半光陰醉裏銷。靜愛竹時來野寺，獨尋春偶過溪橋。猶須五物稱居士，不及顔回飲一瓢。
門無車轍紫苔侵，雞犬蕭條陋巷深。寄語彈琴潘道士，雨中尋得越江吟。
老得閑來興味長，問將何事送餘光。春寒擁被三竿日，宴坐忘言一炷香。報國愧無功尺寸，歸田仍值歲豐穰。樞庭任重才餘暇，猶有新篇寄草堂。
三朝竊寵幸逢辰，晚節恩深許乞身。無用物中仍老病，太平時得作閑人。鳴琴酌酒留嘉客，引水栽花過一春。惟恨江淹才已盡，難酬開府句清新。
積雨新晴漲碧溪，偶尋行處獨依依。綠陰黄鳥春歸後，紅蘤青苔人跡稀。萍匝汀洲魚自躍，日長欄檻燕交飛。林僧不用相迎送，吾欲臺頭坐釣磯。
誰謂蕭條潁水邊，能令嘉客少留連。肥魚美酒偏宜老，明月清風不用錢。況值湖園方首夏，正當櫻筍似三川。自知不及南都會，勉彊猶須詫短篇。
人事從來無處定，世塗多故踐言難。誰知潁水閑居士，十頃西湖一釣竿。
平生志業有誰先，落筆文章海內傳。昨日都城應紙貴，開簾却扇見新篇。
仙家千載一何長，浮世空驚日月忙。洞裏新花莫相笑，劉郎今是老劉郎。
長橋南走羣山間，中有雍子之名園。蒼雲蔽天竹色浄，暖日撲地花氣繁。飛泉來從遠嶺背，林下曲折寒波翻。珍禽不可見毛羽，數聲清絕如哀彈。我來據石弄瑟瑟，惟恐日暮登歸軒。塵紛解剝耳目異，祗疑夢入神仙村。知君襟尚我同好，作詩閎放莫可攀。高篇絕景兩不及，久之想像空冥煩。
漢詔崇儒術，虞庠講帝猷。叢楹新寶構，萬杵逐歡謳。照爛雲甍麗，回環璧水流。冠童儀盛魯，蒿柱德同周。舞翟彌文郁，橫經盛禮脩。微生聽昕鼓，願齒夏弦游。
盛禮郊儀肅，純音帝樂清。葳蕤飄翠羽，赫奕展華旌。鳳邸光交覆，鸞旗色共明。繽紛拂葩蓋，輝映雜緌纓。且異文竿飾，非同翿舞名。竹宮歌毖祀，雅曲播遺聲。
豳籥迎寒至，商飚應節流。戎容修大獮，殺氣順行秋。多稼登方茂，三農隙始休。飲歸軍實獻，誓眾黻爲裘。索享儀非蠟，圍田禮異蒐。國威思遠播，神武暢皇猷。
無正文。
萌牙資暖律，養育本仁心。顧彼蒼生意，安知帝力深。
陽進升君子，陰消退小人。聖君南面治，布政法新春。
氣候三陽始，勾萌萬物新。雷聲初發號，天下已知春。
玉琯氣來灰已動，東郊風至曉先迎。乾坤有信如符契，草木無知但發生。
朝雲藹藹弄春暉，萬木欣欣暖尚微。造化未嘗私一物，各隨妍醜自芳菲。
熙熙人物樂春臺，風送春從天上來。玉輦經年不遊幸，上林花好莫爭開。
御水冰銷綠，宮梅雪壓香。新年賀交泰，白日漸舒長。
藹藹珠簾日，溶溶碧瓦煙。漪漣采荇水，和暖浴蠶天。
初欣綵勝迎春早，已覺雞人報漏遲。風色結寒猶料峭，天光煦物已融怡。
鸎寒未報宮花發，風暖還催臘雪銷。欲識春來自何處，先從天上斗回杓。
三辰明潤琁璣運，四氣均調玉燭光。共喜新年獻椒酒，惟將萬壽祝君王。
璅窗珠戶暖生煙，不覺新春換故年。眾卉爭妍競時態，却尋遺跡獨依然。
寶奩香歇掩鉛華，舊閤春歸老監嗟。畫棟重來當日燕，玉欄猶發去年花。
椒壁輕寒轉曉暉，珠簾不動暖風微。可憐春色來依舊，惟有餘香散不歸。
內助從來上所嘉，新春不忍見新花。君王念舊憐遺族，常使無權保厥家。
太史頒時令，農家候土牛。青林自花發，黄屋爲民憂。
元會千官集，新春萬物同。測圭知日永，占歲嘉時豐。
黄金未變千絲柳，白日初遲百刻香。聖主本無聲色惑，宮花不用妬新粧。
微風池沼輕澌漾，旭日樓臺瑞藹浮。四海懽聲歌帝澤，萬家春色滿皇州。
玉殿籤聲玉漏催，綵花金勝巧先裁。宿雲容與朝暉麗，共喜春隨曙色來。
天清槐露浥，歲熟麥風涼。五日標嘉節，行齡獻壽觴。
午位星杓正，人間令節同。四時和玉燭，萬物被薰風。
舜舞來遐俗，堯仁浹九區。五兵消以德，何用赤靈符。
楚國因讒逐屈原，終身無復入君門。願因角黍詢遺俗，可鑒前王惑巧言。
嘉辰共喜沐蘭湯，毒沴何須採艾禳。但得皋夔調鼎鼐，自然災祲變休祥。
炎暉流爍蕙風薰，草木蕃滋德澤均。畜藥蠲痾雖故事，使民無疾乃深仁。
畫扇催迎暑，靈符喜辟邪。風光麗宮禁，時節重仙家。
椒塗承茂渥，嬪壺範柔儀。更以親蠶繭，紉爲續命絲。
覆檻午陰黄鳥囀，烘簾曉日絳榴繁。六宮綵縷爭新巧，共續千齡奉至尊。
紫蘭淅淅光風轉，綠葉陰陰禁苑涼。天子萬機多暇日，喜逢嘉節奉瑶觴。
五色雙絲獻女功，多因荆楚記遺風。聖君照物同天鑒，不用江心百鍊銅。
密葉花成子，新巢燕引雛。君心多感舊，誰獻辟兵符。
旭日映簾生，流暉槿艷明。紅顔易零落，何異此花榮。
綵縷誰云能續命，玉奩空自鎖遺香。白頭舊監悲時節，珠閤無人夏日長。
依依節物舊年光，人去花開益可傷。聖主聰明無色惑，不須西國返魂香。
梅黄初過雨，麥實已登秋。避暑多佳賞，皇歡奉豫遊。
鳴蜩驚早夏，鬭草及良辰。共薦菖華酒，君王壽萬春。
楚俗傳筒黍，江人喜競舡。深宮亦行樂，綵索續長年。
涼生玉宇來風細，日永金徒報漏稀。皎潔冰壺清水殿，三千爭捧赭黄衣。
仙盤冷泛銀河露，紈扇香摇綠蕙風。禁掖自應無暑氣，瑶臺金闕水精宮。
天容清永晝，風色秀含薰。五日逢佳節，千齡奉聖君。
綵索盤中結，楊梅糉裏紅。宮闈九重樂，風俗萬方同。
寶典標靈日，明離正午方。五行當火德，萬壽續天長。
歲時令節多休宴，風俗靈辰重祓禳。肅穆皇居百神衛，滌邪寧待浴蘭湯。
香菰黏米著佳名，古俗相傳豈足矜。天子明堂遵月令，含桃初薦黍新登。
聖主憂勤致治平，仁風惠澤被羣生。自然四海歸文德，何用靈符號辟兵。
繭館覆柔桑，新絲引更長。紉爲五色縷，續壽獻君王。
槐綠陰初合，榴繁豔欲然。翠筒傳角黍，嘉節慶年年。
煙含玉樹風生細，日永宮花漏出遲。深殿未嘗知暑氣，水精簾拂砌琉璃。
玉壺冰彩瑩寒光，避暑宸遊樂未央。采艾不須禳毒沴，塗椒自已馥清香。
蘭苕擢秀迎風紫，槿豔繁開照日紅。嘉節相望傳有舊，深宮行樂自無窮。
香黍筒爲糉，靈苗艾作人。芳音邈已遠，節物自常新。
珠箔涼颸入，金壺晝刻長。鸞臺塵不動，銷盡故時香。
聞說仙家事杳微，世傳真僞豈能知。遥思海上三山樂，寧記人間五日時。
雲散風流歲月遷，君恩曾不減當年。非因掩面留遺愛，自爲難忘窈窕賢。
冰壺凝皓彩，水殿漾輕漣。繡繭誇新巧，縈絲喜續年。
黄金仙杏粉，赤玉海榴房。共鬭今朝勝，盈襜百草香。
光風細細飄香轉，綠葉陰陰覆檻涼。雲物鮮明時節麗，水精宮殿侍君王。
蓬萊仙闕彩雲中，端日欣逢歲歲同。皎潔霜紈空詠扇，深沉玉宇自生風。
古今風俗記佳辰，樂事深宮日日新。巧女金盤絲五色，皇家玉曆壽千春。
蟾精雪魄孕雲荄，春入香腴一夜開。宿露枝頭藏玉塊，晴風庭面揭銀盃。
溪邊野芙蓉，花水相媚好。半看池蓮盡，獨伴霜菊槁。
紅芳曉露濃，綠樹秋風冷。共喜巧回春，不妨閑弄影。
人言清禁紫薇郎，草詔紫薇花影傍。山木不知官況味，也隨紅日上東廓。
文出升平世，禾生大有年。四克今日月，六合古山川。反朴次三五，古文丁一千。王功因各定，大作不相沿。主化布于下，人心孚自天。上方求士切，公亦立仁先。才行苟并至，位名尤兩全。末由弓冶手，安比父兄肩。幸及布衣仕，宜希守令先。尺刀元並用，丹白具同研。去吏多甘老，休兵坐力田。干戈包已久，永卜本文延。
一句坐中得，片心天外來。
焚香答進士，撤幕待經生。
最好花常最後開。
萬枝黄落風如射，猶自傳聲欲噬人。
蚤虱蚊虻罪一倫，未知蚊子重堪嗔。
秋花不落春花落，爲報詩人子細看。
奏邸獄冤誰與辨，高橋客死世通悲。
尚記梨花村，依依聞暗香。
湖上野芙容，含思秋脈脈。娟娟如靜女，不肯傍阡陌。詩人杳未來，幽艷冷難宅。
來時擘繭正探官。
奕奕天河光不斷，有人正在長生殿。
文章自古無憑據，唯願朱衣一點頭。
酒粘衫袖重，花壓帽簷偏。
寬猛三年無枉理，公私兼濟不欺心。如今受代朝天去，遮路人人淚滿襟。
似去華胥國裏來，雲霞深處見樓臺。月光冷射雞窗急，驚覺遊仙夢一迴。
虛碧中藏白玉京，夢魂飛入黄金城。何時再步烟霄外，皓齒仙童已掃廳。
卜肆垂簾地，依然門徑開。沈冥時已往，思慕客猶來。鳥啄虛簷壞，狐穿古井摧。空餘舊磯石，歲歲長春苔。
煙樹重城側，琴臺千古餘。早爲梁苑客，晚向茂陵居。賦給尚書筆，歸乘使者車。清風覿舊隱，長日聳鄉間。
拂雲樓觀壯南城，符竹從來選擇精。地壓坤方諸國重，官遷漢省左曹清。霜嚴塞幕論兵略，春滿農效勸火畊。王佐才高時望治，歸來持橐上蓬瀛。
拂雲高閣擬蓬萊，面向稽山鑑水開。文舉清尊無限樂，微之佳句不勝才。屢嘗雪夜凭朱檻，幾對花天醉綠杯。明主未容休退去，會須重乞一麾來。
會稽四面是湖山，亭在湖山勝絕間。欄檻旋移芳草種，襟懷長伴白雲閒。乍登頓覺詩毫健，縱賞惟憂酒量慳。更是人生最榮處，綵雲朝暮奉慈顔。
岷蜀地千里，海棠花獨妍。萬株佳麗國，二月豔陽天。叢萼勻如布，修蕤巧似編。彤雲輕點綴，赤玉碎雕鎸。瑟瑟光輸瑩，猩猩血借鮮。淺深相向背，疏密遞勾牽。輕蒨重重染，丹砂細細研。蕊纖金粟拱，鬚嫩紫絲拳。紅蠟隨英滴，明璣著顆穿。初莖爭裊娜，翹幹共蹁躚。絕代知無價，生香不減𥴈。分靈應桂苑，鍾粹定星躔。木帝經邦相，花王入室賢。祥飚加翦拂，卿靄共陶甄。真宰陰推轂，句芒與著鞭。不須憂薄命，好爲惜流年。贊翼施生柄，扶持煦嫗權。主張韶令正，調燮淑威宣。和氣高低洽，芳心次第還。金釵人十二，珠履客三千。雲雨迷巫峽，風波怨洛川。娉婷宜住楚，妖冶合居燕。繡被通宵展，華燈徹曙燃。橫披前檻外，半出假山巔。暗羨遊蜂採，偷輸蟻穴沿。瘦嫌珊網織，柔怯女蘿纏。蓄恨憑誰訊，無言只自憐。文君酒壚伴，楊子草堂前。品格生來別，風流到老全。繁中生悵望，眾裏見喧闐。暄暖精神出，晴明意態便。關關鶯對語，兩兩燕高鶱。天上宜封殖，人閒偶佇延。共櫻圍別館，與杏擁斜阡。清暖簾爭卷，黄昏幕尚褰。低籠金轣𨌠，高映畫鞦韆。忽認梁園妓，深疑閬苑仙。匆匆來蕙圃，遠遠別芝田。羞隱暝濛霧，輕如淡蕩煙。乍逢開羽扇，初喜下雲軿。髣髴回星靨，依稀带翠鈿。五銖衣宛轉，七寶帳翩翾。獨立挨霓節，成行列彩旃。困宜欹虎枕，步好襯金蓮。舞定休回袖，妝濃不傅鉛。蓋張松鬰鬰，茵藉草芊芊。馥郁蘭供夢，扶疏柳伴眠。軀輕彌綽約，腰細更便嬛。婭姹常顒若，幽柔自灑然。侍兒羅白芷，婢子列芳荃。口口濃檀注，腮腮薄粉填。解圍施葉幄，買笑有榆錢。旖旎環瑶席，婆娑匝玳筵。嬌依屏曲曲，泣對露涓涓。南陌輕埃蔽，東郊夕照連。幾時休縹渺，從此識嬋娟。是處遺簪珥，誰家不管絃。妬姬貪恐失，戲稚惜何顛。折閃搔頭褪，擎摐約腕揎。戴遮鬟上鳳，裝壓鬢邊蟬。汲引新懽聚，消磨宿忿蠲。縱觀須倒載，命宴必加籩。翻曲教歌媛，更詞送酒船。鄉心須暫解，病眼當時痊。迢遞來油壁，從容住錦韉。雅宜交讓比，穠興棣華聯。不憤參朱槿，寧甘混木緜。酴醾潛失色，躑躅敢差肩。素柰思投迹，夭桃恥備員。梧桐愧金井，芍藥濫花磚。併壓辛夷俗，潛排寶馬蔫。天恩無久恃，人寵莫長專。布影交三徑，敷榮遍一廛。凝眸方曄曄，迴首旋翩翩。可忍驚飚挫，胡煩急景煎。珊瑚隨手碎，絳雪繞枝旋。拂漢霞初散，當樓月自圓。飄零隨蠛蠓，散亂逐漪漣。灼灼龜城外，亭亭錦水邊。抱愁應慘蹙，有淚即潺湲。午影迷蝴蝶，朝寒怨杜鵑。物情元倚伏，人意莫拘攣。擢秀高羣木，稱珍極八埏。未開獨脈脈，憂落固悁悁。別著新文紀，重尋舊譜箋。共知紅豔好，誰辨赤心堅。實事陪朱李，根宜灌醴泉。栽須憐竹柏，樹莫繞烏鳶。恥託膏腴茂，當隨富貴遷。爲多猶底滯，因遠尚迍邅。客思易成亂，心期未省愆。畫思摩詰筆，吟稱薛濤牋。醉目休頻送，詩情豈易緣。薛能誇麗句，鄭谷賞佳篇。止感芳姿美，那憐託地偏。山經猶罕記，方志未多傳。巧詠憂才竭，冥搜得意滇。遐陬寡真賞，僻境忍輕捐。抽祕慚非據，探奇敢讓先。援毫敘名卉，聊用放懷焉。
占斷香與色，蜀花徒自開。園要無即俗，蜂蝶落仍來。青帝若爲意，東風無限才。古今吟不盡，百韻愧空裁。
端朝風望兩台星，珪組參差又十人。八百喬年餘總數，一千熙運遇良辰。席間韻語皆非俗，圖上形容盡得真。勝事主盟開府盛，誤容衰薄混清塵。服許便衣更野逸，坐從齒列似天倫。二公笑語增和氣，夜久盤花旋發春。
窩名安樂已詼諧，更賦新詩訟所乖。豈以達爲賢事業，自知安是道梯階。權門富室先藏跡，好景良朋亦放懷。應照先生純粹處，肯揮妙墨記西齋。
千簇雲山萬壑流，閑身歸老此峰頭。殷勤願祝如天壽，一炷清香滿石樓。
六載皇都唱祖機，兩曾金殿奉天威。青山隱去欣何得，滿篋惟將御頌歸。
晚憑又閣望西東，細雨微烟澹碧空。造物使誰勻畫手，山川平遠有無中。
午齋香飯本盂耕，坐向孤庵思愈清。下目平原千萬里，稻花風自掌中生。
白雲人間來，不雜飛埃色。遥爍太陽輝，萬態情何極。嗟嗟輕肥子，見擬垂天翼。圖南誠有機，去當六月息。寧知絪縕采，無心任吾適。天宇一何遼，舒卷非留迹。
堯仁況是如天闊，乞與孤雲自在飛。
黄梅席上數如麻，句裏呈機事可嗟。直是本來無一物，青天白日被雲遮。
馬祖纔陞堂，雄峰便卷席。春風一陳來，滿地花狼藉。
湖外風物奇，長沙信難續。衡峰排古青，湘水湛寒綠。舟檝通大江，車輪會平陸。昔賢官是邦，仁澤流豐沃。今賢官是邦，刳啗人脂肉。懷昔甘棠化，傷今猛虎毒。然此一邦內，所樂人纔六。漕與二憲僚，守連兩通屬。高堂日成會，深夜繼以燭。幃幕皆綺紈，器皿盡金玉。歌喉若珠纍，舞腰如素束。千態與萬狀，六官懽不足。因成快活詩，薦之堯舜目。
坐上騷人雖有詠，江邊寡婦不難欺。若使王涯聞此曲，織羅應過賞花詩。
早秋蟬有信，多雨暑無權。
講事時農隙，斿車引狩畋。旌門開霽野，帳殿拂霜天。星斗隨華蓋，風雲逐寶鞭。翼開花浪急，圍合錦城圓。射狡無遺鏃，從奔必應弦。迹人輕過電，騎隊速回漩。鷙翮紛爭擊，材盧亦競先。亟來餘逸足，徑下不虛拳。勇氣凌金鼓，懽聲雜筦絃。抗緌分逆順，植表閱周旋。湯德逾三面，堯心豈兩豜。頒禽均近列，賜帛及高年。坐幄陳慈宴，停輿勞力田。鳴鐃迴綵仗，斜日下濛泉。寧校虞旗獲，聊供廟俎鮮。簡稽嚴卒乘，典制寓蹄筌。甫草深懷古，磻溪念得賢。威靈增震耀，夷虜懾腥羶。羽獵嘗箴漢，車攻昔美宣。詞臣茲紀詠，抑未愧前篇。
饗帝精禋舉，嚴親廣孝純。禰宮增懿典，皇冊薦威神。寶殿齋居肅，琳房獻禮陳。慨瞻清廟几，穆奠紫壇茵。備樂嘉安曲，鴻儀顯相臣。玉從丹禁出，路儼繡旂新。瑞靄蒙天仗，祥風入帝宸。懽呼九州會，慶澤萬方均。有幸逢華旦，無謨翼至仁。但祈陪百禮，景扈越千春。
登高聞舊俗，況此奉堯觴。鳴蹕遥空下，層樓顥氣傍。御溝新過雨，苑樹未經霜。楚澤丹苞重，吳畦紫穗香。三侯天縱妙，九節召南章。中豈矜多藝，威將懾四方。清時人共樂，白日坐間長。近從叨慈渥，區區祝壽昌。
瑞雪清晨集，丹墀發策初。德音聞徹蓋，玉色望升車。羽衛排閶闔，晴光溢紫虛。琳宮陳玉幣，疏屏宿旌旟。祼獻多儀備，絃匏九變徐。太宮無盛舉，掌次省先除。靈鑒紛昭格，天心不自舒。孝慈更答告，萬福此攸儲。
回仗由黄道，鳴鑾入翠宮。愾思文武侑，誠與地天通。登陛行裀徹，終祠坐幄空。風雲歸絕域，星斗下遥穹。壝際柴煙白，龕層燭焰紅。氣祥書魯觀，福嘏萃堯躬。海上雞星動，樓前馬隊雄。僕臣殊幸會，獨得近重瞳。
明詔初發中，奉慈講升祔。考典下容臺，集議付近署。雙禮稽國章，大義推經據。參覆經宰司，裁定皆宸慮。獻后正壺儀，仍几被遺顧。擁佑隆帝室，清夷贊王路。懿主鍾景命，禖宮開慶祚。靈長繄發祥，熙洽本垂裕。蓬闕邈仙軿，柏城拱寒樹。別饗隔昭穆，時思怵霜露。陽月日上辛，齋居待清曙。當衙薦寶冊，夾道陳鹵簿。玉色儼莊栗，淵衷緬馳慕。端闈出翟車，黄道回天步。千官陪祠庭，祕祐寧神御。盛德配不祧，至孝始如素。穹厚昭精純，蕃夷入儀注。渙汗肆慶宥，需雲均膏飫。廣愛形海區，教忠憲侯度。下臣叨載筆，書法資典故。
皇心奉先孝，盛德事天明。嚴配講隆禮，精禋格至誠。衣冠先示質，金石始諧聲。鬲享初登熟，鋒和用啟牲。百神虔受職，萬物樂由庚。星斗羅空碧，柴煙徹紫清。祥曦回羽衛，佳氣覆瑶甍。雷雨金雞動，風雲鐵馬輕。靈休紛報貺，宸念在持盈。孤陋叨華近，何辭頌泰平。
愆陽干歲事，齋殿軫予憂。默爲斯民禱，心從六事求。同雲俄蔽景，盈尺忽呈休。淅瀝千瓊樹，崢嶸萬玉樓。塵氛開紫宙，氣象露皇州。鵰鶚精神勁，松筠操稟優。邊庭傷久戍，農畝慶來麰。咨爾臣鄰地，常期九敘脩。
豐宮周舊宅，梁國漢東關。尹正司留鑰，賢公出近班。教條推愛利，滋蔓悉除刪。狹野耕桑急，終年獄市閒。燕申鈴閣靜，榮養彩衣斑。治迹經綸外，陰功造化間。士林歸北海，人望在東山。一節遄趨召，西轅不可攀。前旌霜樹曉，候騎古河灣。和氣均生物，淳風復海寰。具瞻知可副，盛德致無艱。他日開鑪冶，餘功爲鑄顔。
法座臨軒策俊髦，同君陛見預旌招。疲駑十駕始千里，孤鶚一飛先九霄。蘭棹秋風行邐迤，觚稜旭日勢岧嶢。石渠爲謝諸時彥，行邁同趨便殿朝。
多君貴主子，材識乃名儒。青海渥漥種，丹山鸞鳳雛。兵家左車後，書法右軍無。擁幄羞紈袴，懷章就隼旟。亭臺煙水闊，樓堞暮雲扶。析木元分冀，滹沱漸近胡。雙觥雖藴藉，重閉勿須臾。誰道長城遠，今觀出上都。
此君齊魯之奇才，三十病廢吁命哉。來遊京國動悽悵，東歸泰山卧崔嵬。支離攘臂福所倚，功名累身古共哀。但恐人求駿馬骨，未免却上黄金臺。
趣時貴近君獨遠，此情於世何所希。車馬塵中久已倦，湖山勝處即爲歸。洞庭霜天柑橘熟，松江秋水鱸魚肥。地鄰滄海莫東望，且作阮公離是非。
當年留鑰守陪都，龍坂因茲得曳裾。北海一章慙鷙鳥，松江三歲厭鱸魚。賈生感事多垂涕，園令居閒輒著書。獨恃明公念孤介，東郊未去逐長沮。
功名本不與人期，人取功名亦繫時。蜀相閒居久龍卧，馬周狂醉竟誰知。將軍身到衡廬問，英主心驚奏牘奇。宣室思賢方空席，去陳經濟勿遲遲。
參也堂堂氣拂雲，十年策蹇四方塵。覊窮自古有元叔，精鑒觀今少法真。驥在駑羣殊有態，龍初魚服未能神。君看渭曲傅巖事，天困斯人必有因。
才命相憎不相並，古來達者齊其中。此君寂寞年雖暮，靈府崢嶸事甚雄。韝上鷹饑思掠草，車傍驥老尚追風。丈夫掩棺始爲了，是故南陽晚立功。
得喪竟誰尸，人謀不可移。獨看屠釣叟，達迺帝王師。大觀齊諸物，雄圖彼一時。君思塞上說，孰可預端蓍。
明公才氣本雄傑，晚戴儒冠腰拖紳。講劔妙傳色踐術，工書兼得伯英筋。外臺共歎郎潛久，中檢行膺帝命新。司列不煩詢治狀，幾州欒社有遺仁。
蕭灑武夷秀，茲人美且偲。治經通古學，應務富時材。盍在脩書選，行須造幣迴。更研輕重術，歸奏阜民財。
之子東南美，聲光滿貴游。溪山聊薄宦，才調自名流。野趣雖孤艇，清涂即十洲。金波沁園宴，遲子有賢侯。
寒飇慄冽響吹空，雪意沈沈歲向窮。正是兼衣御醇酎，如何孤蹇逐飛蓬。杉松古色泰山廟，絲竹遺音夫子宮。訪舊自堪寬旅瑣，賢侯況似蜀文翁。
君過嚴陵瀨，扁舟入婺溪。灘長秋日短，山亂暮雲齊。未探驪龍頷，聊羈駿馬蹄。吳江濤正惡，鴻鴈此東西。
高歌彈鋏酒盈鍾，壯士何須歎道窮。客路歲闌天又雪，旗亭醉別氣如虹。驥騰夷路思良御，帆破長波待便風。今子方爲采蘭役，未宜去揖紫芝翁。
七閩一都會，乃是無諸城。海近氣物異，山遥風候清。宦游過鄉美，君祿及親榮。去去倚門念，溪船歸棹輕。
吳公昔作河南尹，首唱儒風薦賈生。今日治平承祖德，可無推引助文明。
劍橫驢膊儒裝陋，戟列臺門霸府雄。喜似禰衡逢北海，直須雷煥辨南豐。謬悠爲說非今味，疎略言詩粗古風。更似賈生多歎息，聞公真賞勝吳公。
炎方景象異中原，海氣昏昏雜瘴煙。今日荒夷成雅俗，薰風南播自媯絃。
不須南浦懷消黯，好過西山訪隱淪。比到嶺時應近臘，相思可寄一枝春。
東連海道徹扶桑，北望神皋斗柄旁。兩處音塵杳難接，征鴻歲只到衡陽。
夕陽疎葦暮江湄，秋色蕭蕭動客思。自侍嚴君領州去，豈同騷客夢邊時。
詔起東山對紫庭，清風蕭灑動階蓂。讜言幾爲忠邪發，大用須憑廟社靈。武庫神兵羅斧戟，大宮禮器列籩鉶。願公早入當鈞軸，重演三篇相武丁。
忘懷物外且如愚，何事勞精據槁梧。以馬喻馬即非馬，數輿無輿方得輿。莫執斧斤過櫟社，懶施几席向蘧廬。好歸玉秀峰前坐，閒看晴雲自卷舒。
知逢三洞客，曾指九丹方。氣抱冰霜冷，神含日月光。閒軒同鶴靜，妙境入龜長。它日南峯路，相期過華陽。
忽悔輕拋雲水來，便將鶴去指林齋。生涯琴劔外無物，日逐醉吟中遣懷。舊隱居常因夢到，塵遊動是與心乖。送君翻自嗟覉滯，木葉脫時還計偕。
家住崆峒塞垣上，翩然遊蜀遂忘歸。九還氣足通神化，一日丹成是道機。曾共靈龜波上隱，又隨蒼雀火中飛。只於醉裏藏身去，休入紅塵作是非。
師通禪律外，外學二篇微。貌似寒山古，身隨風葉飛。瀟湘曾曉夢，鴻鴈伴南歸。七十三峯裏，雲庵拂舊扉。
早出都門何往哉，四明雪竇指崔嵬。便從古道揚眉去，莫到寶山空手回。乘月曉行松露濕，迎風晚渡海濤來。普賢樓閣知非遠，邐迤南遊想善財。
莫隨世僞作圓方，坦坦元邪是履祥。學鄙淺訛趨古道，天教轗軻與剛腸。俛投胯下人皆笑，獨卧隆中自不常。畢竟途窮無所合，何妨持釣坐滄浪。
鄒魯衣冠古士鄉，義方不獨有扶陽。德名垂世先君子，經術傳家小太常。閭巷共榮新晝錦，吏民司愛舊甘棠。前人彝鼎銘勳伐，未似盈編盛事光。
此老得天樂，自稱雲水人。佯狂不妨道，太息漫勞神。沈醉少醒日，與遊多逸民。常憂忽不見，無處訪清塵。
鬰儀結鄰太霄道，金鐺玉珮虛皇冠。鑪中火候煙霞煖，壇上磬聲星斗寒。紫節晨遊從玉女，綠軿夜降接靈官。願持璧紐充盟信，乞取胎精九化丹。
古屋氣象冷，蒼崖煙翠中。龍歸半天雨，虎嘯一巖風。露後芝房紫，霜餘栢實紅。終期把藜杖，來伴白雲翁。
壯志本桑弧，當年亦棄繻。塵游謝京國，火記得酆都。露氣凝瓊樹，冰光澈玉壺。世間出世法，胎食即天厨。
石門路已絕塵寰，紫柏高深不可攀。野色蒼茫連遠水，暮雲慘澹裹寒山。琴碁有徇皆爲役，松竹無情且共閒。卉醴一盃時自釀，陶然亦可發朱顔。
天倉三十六峰下，猶有軒轅轍迹存。丹竈前臨六時水，芎田遠接九仙門。火芝夜照千燈迥，江樹朝涵一氣渾。道友相邀尋異藥，携筇幾到老人村。
神仙靈藥自然功，五色光中一氣通。借問參同相類法，何如相類即參同。
山路層層峻，幽棲最上層。凈光懸海月，幻體任春冰。四句有爲法，一心無盡燈。我來忘所問，相伴久騰騰。
燕坐非持律，遊方不學禪。長空任飛鳥，古澗自寒泉。見月何須指，追風不待鞭。平生一破衲，隨處伴閒眠。
天下赤龍訣，人間金液丹。先生今已得，此事古傳難。陰德留塵世，仙階在廣寒。舊聞三五一，乞取畧開端。
半醉長呼意若何，官情道味兩蹉跎。眼前漸漸故人少，世上紛紛新事多。疎籟自鳴非節奏，虛舟妄觸任風波。悲歌深歎流年急，常憶江南藍采和。
到不說來處，去安知所之。野雲同自在，溪鳥與誰期。虎伴閒行遠，猿驚住嘯遲。相逢聊一醉，重見又何時。
舊學孫明復，春秋助發微。倦遊驚白首，知已失緇衣。乞了朝雞去，南隨社燕歸。衡湘多隱逸，道侶未應稀。
山居知獨處，一杖代兒曹。試水溪沙淺，挑雲嶺路高。訪僧歸有伴，採藥遠忘勞。它日蓬萊會，應騎過海濤。
宗邸橫經授小侯，跡同半隱久沈浮。却尋故國溪山路，多謝朝堂鐘鼓樓。冉冉年華年老態，紛紛時事作閒愁。一丘一壑平生志，況有門人伴釣遊。
西伯已招二大老，東鄰更棄三仁人。元龜遂訖商家命，白馬永爲周室賓。抱器幸存天鳳祀，喪邦都爲牝雞晨。可憐長發源流遠，舊國猶存廟樹春。
宛下君臣實兒戲，昆陽勝敗非人力。劉秀其來異獨夫，隗囂何事爲西伯。送質已是不能强，保險明知本無策。惟其得士似田橫，後世英雄共嗟惜。
文物皇唐盛，詩家老杜豪。雅音還正始，感興出離騷。運海張鵬翅，追風騁驥髦。三春上休苑，八月浙江濤。璀璨開鮫室，幽深閉虎牢。金晶神鼎重，玉氣霽虹高。甲馬騰千隊，戈船下萬艘。吳鈎銛莫觸，羿彀巧無逃。遠意隨孤鳥，雄筋舉六鼇。曲嚴周廟肅，頌美孔圖襃。世亂多羣盜，天遥隔九臯。途窮傷白髮，行在窘青袍。憂國論時事，司功去諫曹。七哀同谷寓，一曲錦川遨。妻子饑寒累，朝廷戰伐勞。倦遊徒右席，樂善伐干旄。舊里歸無路，危城至輒遭。行吟非楚澤，達觀念莊濠。逸思乘秋水，愁腸困濁醪。耒陽三尺土，誰爲翦蓬蒿。
天上靈仙謫，人間秀氣涵。朱絃清廟瑟，美幹豫章柟。富艷三千牘，從容八十函。典純追古昔，雅正合周南。溫粹瓊瑶潤，滋醲稼穡甘。微中緘海蚌，巧處吐春蠶。璀璨龍宮出，精深虎穴探。機衡成臲尯，嵩洛入煙嵐。寂忍修禪智，虛柔慕史聃。驥轅曾未騁，鸞馭不停驂。巖廟登何數，承明入獨三。可憐經濟意，舊客記高談。
世主英威動九陽，高賢事業出巖廊。何須夢卜疑千古，灼見雲雷定四方。小國霸圖微管葛，當時人傑自蕭張。不終制作成遺恨，律準今猶在太常。
孺子圯橋跪履年，七章德在穀城仙。所言道德帝王事，不比盤盂長短篇。晚欲出塵應有訣，初行遇漢豈非天。蕭曹勳業皆勞力，寧似功成樽俎前。
劉季當年在古豐，芒碭王氣已連空。天機先露由啼嫗，人意冥符自董公。歷數有歸徒勝負，風雲相會盡英雄。不然樊酈蕭曹輩，盡老屠商掾吏中。
落托劉郎作帝歸，樽前感慨大風詩。淮陰反接英彭族，更欲多求猛士爲。
縱酒踈狂不治生，中陽有土倚兄耕。晚遭亂世成功業，更向公前與仲爭。
迴合空山萬疊蒼，磻溪投釣此開疆。儒家俎豆連洙泗，戰圖戈鋋接楚梁。四嶽子孫終海嶼，諸田意氣盡尸鄉。不惟仲父能輕重，形勝由來自霸强。
人物無重輕，廟朝有失得。世平徒匹夫，時摇一敵國。姦雄望風塵，冠劒動慙色。治庭不論功，聲名輝典策。
默坐磻溪素髮垂，商周於此繫興衰。機深正似忘機者，應被沙鷗靜處窺。
楞伽三萬六千偈，百八句中成自性。法法非法離法塵，心心無心入心病。漸熟當似菴羅果，頓照猶如大圓鏡。龜毛兔角妄有無，海浪空華不清浄。
五行生成本一氣，曉此體用知命樞。還元當復定金鏁，過宿寧更懷蘧廬。無質生質是丹地，有象非象真壇圖。此途得道亦連袂，遲晚須乘八景輿。
即定非存出入間，照而常寂所居安。將心起用知逾遠，有眼無光見亦難。向上本來惟一路，初機聊爲立三關。莫於此地分延促，彈指時中海水乾。
正一初傳王遠知，後來體用益精微。惟無矜貴爲真地，但涉成虧即世機。松徑風聲猶有待，糠鑪火候事終違。便令直了九丹術，不到坐忘何處歸。
上清紫簡世傳稀，中有靈都妙旨微。雲霧披光丹鳳出，風雷接勢赤龍飛。琴心三疊胎仙舞，籥筦雙迎帝子歸。幸得九天真一訣，塵勞何事尚依依。
八龍長鶩造崑丘，七萃前驅縱逸遊。遇雪自裁黄竹唱，捧觴喜答白雲謳。羽陵廣奏隨風逝，崦阜銘蹤共日留。惆悵璧臺人不返，樂池遺恨素波愁。
不遇元和得獻謨，望山東北每長噓。獨賡唐律雅風後，更注孫篇俎豆餘。霅水勝遊成悵望，杜川歸事竟躊躇。中年遽使山根折，盡寫雄襟在此書。
杜陵有窮老，白頭惟苦吟。正氣自天降，至音感人深。昭回切雲漢，曠眇包古今。萬壑入溟海，一枝成鄧林。掩抑鬼神泣，寂寥星月沈。珠憑罔象得，玉看晶采尋。穰穰豐年穀，磊磊殊方琛。病源問岐伯，兵畧須淮陰。流寓四方路，浩蕩平生心。每覽述懷篇，使我清淚淫。
固云志在修私怨，破郢其如不利吳。由此夫差心遂侈，鴟夷豈得謂非辜。
不獨巖扃與市塵，金門亦可晦吾真。孤風大義人誰見，宣室聊曾抗倖臣。
凌空素閣彩霞鮮，舊侶相容見九玄。上下登梯一童子，逡巡離座六靈仙。跪瞻寶案凝神久，手納金匙受記專。病卧夜長思此境，忽驚四十有三年。
爵位功名可自豪，青雲志士豈而曹。一朝黄鉞看看下，始愧狂奴故態高。
野懷常逐白雲飛，疎拙那能合世機。偶似曹溪一宿覺，已多蘧瑗九年非。畧呈幻事何須了，惟願朝恩早放歸。它日蓮華峯下去，猶期話道過黄扉。
此日河南念賈生，留將名字徹丹庭。秋聲漸覺寒生樹，親老遥知獨倚扃。徒繫車傍淹白晝，得離韝上必青冥。公如未信牛間氣，試掘豐城必有靈。
初闢明堂見帝軒，此時寧得戀丘園。程文懶謁春官氏，决策思干法扆尊。千古聲名傳鶚表，四方豪俊望龍門。若趨丹陛承清問，何以酬知或敢言。
鼇背三山壓海濤，雲臺高議接時髦。一麾忽到江湖外，回首方驚日月高。不善取容同曼倩，且歌樂職學王襃。賈生自是長沙遠，更弔湘纍賦廣騷。
所至輒驚座，歸來成淚痕。憐君孤劔客，擲謁五侯門。驕氣羞紈袴，凉風憶故園。時清經世事，捫蝨爲誰言。
避暑鹿門寺，虛齋風竹凉。草連鄖國遠，水接漢川長。寓客懷江表，騷人愛楚鄉。京塵誠可厭，君未捨名場。
大雅久頹弊，夫君真古人。道維皇極正，文著帝刑淳。美望鏘金石，深誠照鬼神。立朝惟一介，爲郡有遺仁。素尚陶弘景，風流賀季真。歲寒松有節，明瑩玉無塵。霜簡雖清重，銅符亦久迍。老成急登用，必有及斯民。
君家白雲外，巖溜響嘈嘈。絕壑風煙澹，孤峰冰雪高。自能無世累，誰見有生勞。指我蓬壺路，瓊宮隔海濤。
松檜峰前古柏林，結茅無伴對幽禽。鄙爲浮薄八公事，獨入精微九聖心。春斸晴川閒種玉，夜開丹竈試還金。泠然風馭知何返，三十六關雲路深。
一枕清風靖館深，滿庭公檜鬰交陰。此時真境誰人見，月在泥丸日在心。
塵走我何勞，巖棲君愈高。林齋且吟嘯，世路盡風濤。小桂閒招隱，西岷續返騷。氣機衝不露，承弁縱雙毛。
家自唐來世大儒，惟君不肯讀家書。春遊爛漫少曾醒，俊氣飄揚頻得盧。早講猿公飛劔術，更通風后握機圖。何時羽獵長圍合，請看雲中一鶚孤。
带粉裁踈節，凌霜剪翠筩。鯨鱗鋪海浪，鵬翅展天風。暖恐春冰釋，清宜曉魄融。露華流沆瀣，寒色凜崆峒。栩栩來莊蝶，{瞢目=羽}{瞢目=羽}失夏蟲。枕須松石碧，幌鄙霧綃紅。坐覺非塵境，魂如在月宮。北窗聊寄傲，俗骨愧方瞳。
江城風日燥將燃，喜此滂沱僅有年。諸澤氣交陰壓地，四溟水立闊圍天。廓開紫宙清凉界，頓去驕陽跋扈權。須信化工人可代，傅巖才業在三篇。
長吏憂民深望歲，諸侯閔雨著編年。鵝鮮聊用遵明詔，尩鼻何能感上天。五事肅時斂在宥，九功美利屬持權。守藩無狀惟推分，必在蒙莊內外篇。
玉水一方光瀲灧，霜華八尺翠琅玕。卧來病骨殊清快，勝餌西山五色丸。
青松北山麓，春蕊摘金團。芳澤逾肪節，滋華本歲寒。功傳上品藥，餌勝曲晨丹。一泛彤霞液，天和入肺肝。
日精月華所滋結，金匱瓊笈稱靈珍。味勝仙人掌中露，色如遊女衣上塵。餌之伐邪鍊神魄，久且長年登高真。輕瑿茯菟乃淪滓，嘉賞當問清遐人。
流景無端隙駟馳，永懷顧復感慈闈。幸茲門外車馬少，更復朝中書信稀。衰颯顛毛素絲短，芒佯病眼亂花飛。舍西賴與招提接，時叩禪關話祖機。
同流誰往還，終日掩柴關。壁觀少林寺，門風先洞山。道場隨處是，心地本來閒。指我常河水，都忘鬢髮斑。
車馬交塵路不停，勢家門巷密如萍。張湯筋力奈寒暑，樓護口舌摇風霆。機牙潛發如馳傳，聲影相連若建瓴。此地豈容山野客，盍歸乎來掩巖扃。
香嚴昔向溈山住，只作田翁學牧牛。路絕纖塵寧見迹，野無寸草漫迴頭。晴天任去雲作伴，露地閒眠夜不收。却問清居真了未，樹邊蓑笠爲誰留。
海內故人少，市樓新酒醇。與君聊一醉，公袂此殘春。北道邢臺路，東州泗水濱。相期復何處，京洛舊風塵。
平也青雲器，鄉評推孝廉。高懷焦尾澹，壯節湛盧銛。與我偏心照，論交以道詹。逸羣容策蹇，美盼對無鹽。振楫期同濟，提衡豈致嫌。前年稅征鞅，彌月憩衡苫。環堵藜爲榻，圭門席掛簷。未曾憂四壁，聊與醉青帘。且默何嘗說，雖寒不附炎。伏龍當自起，躍馬要誰占。舌在居貧樂，情親茹蓼甜。雅遊傷遽散，流景顧將淹。信斷傷秋鴈，愁多伴夜蟾。不堪男女淚，北望一漸漸。
舍在世塵外，松扉夜不關。心同秋水靜，身共野雲閒。自得逾三樂，誰堪話九還。它年玉泉約，何以救衰顔。
古郡利名外，萬山雲靄中。思君痛飲處，累石小軒東。觀闕風光近，郊園野趣同。溪頭對魚鳥，未羨舞裙紅。
曉駕白龍車，氤氳入紫霞。翠微雲外路，碧落月中家。駛過剛風騎，閒如迥漢查。幽窗一欹枕，世慮自空花。
已聞露葉寒蟬急，休待霜空曉鴈催。不是相思閒命駕，無爲弟子望師來。
雪擁歸程朔吹寒，來時孤劔繫征鞍。此行誓不忘知己，昨夜爲公重一彈。
百二十年名上壽，浮生百歲實稀聞。百年三萬六千日，今已三分過二分。嘯歌獨喜齒全在，文字看來眼未昏。酒量雖衰猶得醉，塵中人事自紛紛。
平昔雍容兩禁游，共陪帷幄奉咨謀。功名不到麒麟閣，詞賦空傳鸚鵡洲。事業三朝虛物望，聲華一代擅風流。清時只作文章老，誰識深懷藴九疇。
嘗謂君才似武侯，草廬牢落卧龍愁。天公不念蒼生故，元叔堪憐郡吏休。蒿野已埋經國策，巖廓誰是富民侯。朝廷今始思英俊，不見庖丁刃一投。
溪堂月榭幾分盃，暫住三峰約便回。齋榻忽留青竹去，庭除不待玉棺來。人間如幻寧同恨，天上修文亦用才。碧秀煙雲無限好，此生勿復望崔嵬。
聞說頻來帝里遊，藥鑪何日得同流。勸君只就紅塵裏，撥轉河車萬事休。
三峰頂上五經秋，妙法白蓮清浄脩。無數天花常自散，真空性水不停流。病癡誰問維摩詰，俗眼徒嗟冉伯牛。別有妙身諸相具，金剛堅固異浮漚。
清風凉月滿前軒，邂逅相逢索酒罇。東有啟明俄動色，北來寒鴈亦驚魂。相車未過塵先起，宮漏纔終市早喧。階下從人催上馬，百官已是簇朝門。
先生莫可測，滄海遠沈沈。詹尹徒端策，昭文不鼓琴。一丸天上藥，幾日靜中吟。安得菊花酒，盈巵金液深。
畫船浮震澤，煙水接秋空。一霎過雲雨，滿帆開岸風。酒旗蓮蕩裏，僧剎橘洲中。何似并州路，塵高馬陰雄。
待月移肩倚，聽琴向膝橫。溪橋經雨滑，山屐入雪輕。擊水乖龍起，書空老魅驚。夜歸聞石響，鶴舞遠來迎。
萬籟沈聲羣動息，纖塵絕跡片雲無。此時何物名身世，一點靈光徹太虛。
隨書初見一枝藤，入手方知鍛鍊精。遠寄只緣憐我老，閒携常似共君行。靜軒獨倚身同瘦，小圃頻遊脚爲輕。何日歸舟上新洛，拄來河岸笑相迎。
祖錄忘筌後，丹鑪住火時。浮生更無事，燕坐復何思。暖日移棊局，寒風促酒巵。世間安樂法，不獨浄名知。
日長春事動，田野膏脈輕。草青布穀過，桑綠新蠶生。雨足有酒色，社近聞鼓聲。牛羊暮歸飽，舍中燈火明。
昨日看公知足吟，寂然不動至人心。視身無實元泡幻，觀世皆空謾古今。忽忽歲窮駒度隙，塵塵事過鳥遺音。從來兩箇泥牛鬭，一任相將入海深。
蓬島靈仙宅，星河帝女家。波光泛金翠，樓影動雲霞。清淺遊魚過，參差垂柳斜。移舟更尋勝，遠見小桃花。
上第西歸即棄官，此人趣味亦堪憐。風波常自廟堂起，雲壑不隨朝市遷。野叟饋漿羞客氣，山僧投拂悟塵緣。青城山下空堂在，留入華陽續舊編。
區區魯國爭蝸角，矗矗齊城磔蝟毛。萬壑相傾知地險，浮雲忽散覺天高。蒼煙自古埋塵世，紅日中宵破海濤。七十二君迷舊迹，空教秦漢侈心勞。
樂全得意自莊書，靜閱流光樂有餘。四句幻泡明般若，一篇力命信沖虛。心閒自覺浮雲薄，才拙誠知與世疎。只此空名漫兒戲，何王城闕不丘墟。
真樂不違俗，紅塵自滿城。捲簾寒日暖，高枕暑風清。世累離憂患，天和得性情。五時依約合，多謝白雲生。
得謝自廊廟，事高疏仲翁。安車雖駟馬，歸路已冥鴻。令子承良冶，朱轓治左馮。緇衣方改造，列鼎有餘豐。屨杖居多適，軒裳夢覺空。天倪希柱史，性理問能公。窗檻開瀟灑，風煙接鬰葱。上方思賈誼，即奉小輿東。
南北分疆域，此城當要津。幻泡興廢速，蠻觴戰爭頻。世換山河舊，時平井邑新。喧喧村社散，多是白頭人。
杳杳參天氣，亭亭構厦材。千年對霜雪，一夕折風雷。枕靜疎聲減，庭寬翠影開。梧桐與楊柳，嬌色倚樓臺。
危樓古城角，山色遶蒼倉。寒日下何速，清風來甚長。煙塵恩戰國，雲水似江鄉。重九登高近，階前菊已香。
中夏聖人調律呂，八荒異國入圖書。從容德讓唐虞遠，馳騁戰爭秦漢餘。不道鼓旗無勇將，須知俎豆有真儒。功臣騎虎兇而國，常向冰淵審廟謨。
一川墟宇暮煙中，樓堞籠山氣象雄。北路荒原戎子國，東坡斷塹隗囂宮。馬來洮海蕃城近，鶴去遼天越洞空。三十六程勞極目，隴雲猶在故關東。
瓊籤隱訣舊曾尋，共秘還金妙旨深。會向本源分造化，即拋塵劫出來今。含生皆是坎離氣，復會自知天地心。幻事徒勞聊一笑，他時雲壑有知音。
昔年曾見琅邪老，爲說楞伽最上乘。頓悟紅鑪一點雪，忽驚闇室百千燈。便超十地猶塵影，更透三關轉葛藤。不住無爲方自在，打除都盡即南能。
樓下凉軒六月凉，風窗一枕傲羲皇。壽山雲影浮空近，羅谷泉聲遶砌長。迥覺風塵非此世，不須雪月更交光。最宜羽客冰霜骨，共引瑶巵沆瀣漿。
仙術初脩自性情，本除陰濁養陽明。三田窈窈通虛白，一路層層徹太清。寂不動中方見道，思無邪處好存誠。君如欲到逍遥國，須自還元第一程。
南嶺雲嵐開曉霽，北窗松竹度凉颸。閒欹碧簟石琴薦，靜味丹經金鑰匙。夢幻泡中何得失，雀蚊蝱處苦喧卑。更令薰祓澄心閣，客自三峰到有期。
邊清羽書息，事簡使君慵。地僻俗客少，日長春睡濃。平安三路火，昏曉兩山鐘。戍滿歸心動，先隨渭水東。
柳暗三眠困，花繁二月香。情懷當酒盡，興味爲春長。疊鼓漁陽節，清謳北里粧。階前樂無誤，席上有周郎。
秦川節物似西川，二月風光已不寒。猶去清明三候遠，忽驚爛漫一春殘。香隨芳樹頻移席，晴愛遥山久凭欄。却憶京華勝遊處，常爲暮景促歸鞍。
地得金方正，山藏靈物珍。月宮遺玉兔，仙仗失霜麟。乳竇冰泉冷，晴原露草春。清風生澗壑，高格對松筠。久卧常存息，凝思若養神。煙崖一蹭蹬，華館久埃塵。我意本雲水，無心愛珮紳。平生厭俗客，待爾當嘉賓。蕭灑襟情遠，虛恬氣韻真。檜軒同鶴靜，竹渚伴鷗馴。龜智霑驪血，犧純被繡巾。放歸舊林麓，好去避虞人。
江邊無限地，君舍劣容蝸。爭鼓田家社，疎鐘野寺齋。執經多卉服，牽葑待荆釵。秋雨鱸魚美，時應釣蘚崖。
東方千騎忝藩侯，情味都如寓一丘。客氣盡將還野馬，機心聊自試沙鷗。時憑靜几隨飛蝶，强拂危冠笑沐猴。只向公齋得嘉遯，何須遠逐赤松遊。
江南到梅暑，蒸濕鮮晴明。聊倣登山樣，無妨涉水行。齒牢防易折，蠟滑亦加輕。早幸還吾土，閒將掛後楹。
神歸自何處，記此夢中吟。道爲無心合，人因省語深。窗燈寒影薄，庭月曉光沈。悟境真泡幻，迷情妄古今。
古風久已壞，今夕聞遺聲。恍若忘身世，怡然通性情。緬懷有虞氏，曠想三代英。此時知此意，青天秋月明。
驃騎子侯第，長門大主園。煙波二宮賜，宸翰四朝恩。禪客常摇拂，名流必解軒。春風與秋月，好景中空罇。
不必山林遠，且離朝市喧。前軒好風月，高客共琴罇。在所同浮世，何須憶故園。八瓊還返事，聊更話根源。
沛公弔伐軍戲下，百二魯無藩楗牢。天險固非一姓有，孫謀寧在兩崤高。縣崖通棧遥連蜀，絕巘橫空勢走襃。幾見狂圖矜四寒，泥丸封處竟徒勞。
一徑過蕭森，幽提此獨尋。俗遊殊不意，僧話粗寬心。役役真何了，空空究竟深。塵勞何日脫，來伴遠公吟。
火車雙輪駕九虬，出海直上崑崙丘。經天三百六十度，匝日一萬四千周。電破重陰霹靂過，風開霽色煙雲收。乾關坤軸極排轢，勢闌却返無爲洲。
久雨新晴後，秋風初起時。天倪一清曠，精爽入希夷。壁上吳生畫，床頭杜老詩。平常性酷愛，對眼忽如遺。
蕭蕭霜草曉風秋，憶是當年最勝遊。車馬自隨寒日急，管絃肯入野雲幽。流渠水斷魚何往，高樹陰疎鳥不留。爲問主人曾到否，自家池館待誰修。
二十四年流水東，早爲名誤逐飛蓬。事隨過鳥去無跡，愁似濁醪傾更濃。好是把花歌北榭，更休提劔哭西風。壯心鬰鬰身牢落，幾見中林鶴髮翁。
朝著紫宸殿，直廬金馬門。楞伽百八句，柱下五千言。何處求花藏，忘機即漆園。凉宵萬籟寂，明月在前軒。
重到金坡二十春，閒思出處一傷神。略行大地山川遍，再覩青天日月新。疎籟豈知諧律呂，散材無意入轅輪。何時却出都門去，靜掩巖扉老此身。
霜天慘澹過重九，忽見幽芳發故叢。多愛清香對亭檻，不堪疎葉下梧桐。他年仙去空華表，此夜魂歸尚漢宮。過眼須爲無色觀，返童疑有內丹功。寫題更愧詩情淺，折带應宜醉臉紅。須爲重重張翠帟，可憐羸怯不禁風。
飛花無復數，遇物輒成雙。書畫疎幽閣，屏幃戀北窗。懶開辭俗客，寫望憶秋江。椒菊供朝餌，猶須發酒缸。
靜外游神迥，望中塵物稀。天連遠水盡，鳥背夕陽飛。木葉初摇落，鄉懷動式微。興闌不忍去，遲子一舠歸。
羣動已沈響，蛩吟時一聲。露寒仙掌重，月午庾樓清。慷慨聞雞舞，悲凉感笛情。幾多塵役者，夙駕待鐘行。
庭戶閒扃月，草根寒带霜。時方感摇落，爾更助悲凉。漏版敲孤館，燈青背曲房。向晨轉哀急，幾斷旅人腸。
露華月色澹軒庭，風過時同從籟鳴。誰掛機心在絃索，有絃寧更有全聲。
代舍悲彈鋏，夷門默抱關。風雲未時會，意氣與身閒。劔爲屠龍礪，弓須待虎彎。君看緯蕭子，一旦探珠還。
八十不扶杖，看書夜每深。自言非服藥，無事可關心。景爲詩曾愛，花因醉尚簪。去城無一舍，路若隔飛沈。
紅樹依依古驛西，一聲長是報秋期。新晴忽見橫飛過，落晚最傷孤嘯時。陰激英雄增感憤，潛催節物至蕭衰。草根蟋蟀霜前鴈，共與愁人染鬢絲。
翠眉含愁展新葉，長袖善舞拖舊條。黄鶯初囀一何喜，紅桃相映不勝嬌。行人歇馬近驛路，漁叟繫舟臨溪橋。斜風細雨與殘照，不妨意氣常飄飄。
無端聚散千形出，本是輕清一氣浮。終古光陰寧變壞，四時景象自遷流。寶華馥郁周三界，綵仗氤氳過十洲。遠望非煙籠鳳闕，近觀如穗起龍湫。餘霞映日晴相照，素練橫空晚未收。迥漢歸槎遥泛泛，碧天孤鶴靜悠悠。驚禽逸獸情無待，陣馬風檣勢莫留。泗水高歌增感慨，陽臺殘夢作閒愁。斷虹落照江城暮，澹月踈星禁省秋。過嶺時隨樵叟去，傍溪聊伴野僧遊。久陰泱漭重重積，忽霽飄零片片幽。待物方行嗟滯影，乘波妄觸笑虛舟。仙家五色隨鸞駕，海面千尋立蜃樓。雪意低濃傷旅館，歲朝黄潤喜農疇。初微觸石纔膚寸，曾不崇朝遍九州。生施功成讓雷雨，無心却返舊山頭。
遲景融融暖氣浮，中園曲密小庭幽。春風故引顛狂甚，芳樹相容爛漫遊。不分風流輸楚女，懶將身世問莊周。有時潛見多情處，每遇王孫盡日留。
土潤正溽暑，幽庭熠燿飛。陳荄未全脫，生氣一何微。風急光不滅，月明景共稀。蠨蛸與蟋蟀，時節伴依依。
社後日猶暖，雨前春尚寒。乘時眾來易，無伴獨留難。京洛柳花白，瀟湘楓葉丹。堪傷季秋雀，風急海漫漫。
雨細池塘靜，風斜院落深。蝶飛隨亂絮，鶯囀入濃陰。翠带堪紉佩，金絲可度針。願依菩薩手，不上美人簪。
古有桐君住，漢時嚴子來。山橫疑路盡，溪轉若天開。塵世不相接，海潮從此迴。維舟上層巘，戀戀白雲堆。
晚來枕簟凉，杖屨望平野。疾風卷浮雲，黄葉如雨下。奈此急景何，忽過如奔馬。九丹功未成，幽恨將誰寫。
踏青原上飲，祓禊水邊歌。佳節相連好，遊人一倍多。
重疊荒山滿四圍，征鞍繫劔背斜暉。遥知梁國白雲下，此際吾親獨倚扉。
醉裏翻身天地窄，愁來天地不容身。可憐澤畔行吟客，爭似壚邊高卧人。
中臺分虎節，全蜀領龜城。山色二千里，水聲三十程。煙村深谷火，雲棧半空鈴。野館無鐘漏，猿吟曉日明。
坤維五十郡，麾節忝師垣。緩轡猶秦甸，前驅已劔門。儻來增客氣，重寄愧君恩。昨夜岐山夢，三歸修竹園。
漢牒熟當披舊跡，灞橋今忽過征鞍。前朝宮展煙蕪遠，四望河山古木寒。自古功名應邂逅，大家岐路妄汍瀾。興亡甚費生靈血，只得高人夢幻看。
斗峻凌霄出混茫，東西秦蜀此分疆。縈紆斷澗千尋曲，回合危巒萬疊蒼。煙外孤村通鳥徑，雲間盤道遶羊腸。朝家方面非輕寄，何事徘徊望故鄉。
西溪殊近郭，少華更當軒。竹徑通華表，松庭接紺園。
高原極望秦川闊，危棧橫空蜀道長。多謝終南山色好，迢迢相送過岐陽。
谷口巑岏獅子山，洞門高掩白雲閒。自慙末裔無仙骨，名利途中鬢已斑。
本規一舉定乾坤，遽見長星墜壘門。公在必無生仲達，師昭何業得中原。
山寒雨急曉冥冥，更躡蒼崖上驛亭。深秀林巒都不見，白雲堆裏亂峯青。
蜀道循山多險巇，行人獨此策征羈。人情多爲虛名怯，鶴唳風聲走老氐。
地維絕脈摧鼇足，天壘橫霄壯井輿。誰軋禍萌通鳥道，古爲風土感魚鳧。壺中日月鄰方外，海內山河入帝圖。過此益知方面重，萬兵開府一寒儒。
林壑雲深接玉泉，松齋閉息輒經年。一無標致惟隨俗，別有真機在指玄。詔板嘗延清暑殿，詩筒時到華陽川。蛻形雖在張超谷，粟粒珠中自在天。
謀國有勞新史在，掛車無第舊鄉遥。睢陽圖記光耆彥，華下風烟遂寂寥。紫氣尚勞關吏思，甘棠猶播陜民謠。蓮花峯下仙人掌，高出雲端若奉招。
雨中駐蹕此聞鈴，當日梨園寫此聲。忽忽悲心自多感，鈴聲何事愴人情。
高從雲際落崔嵬，疑决銀潢一派來。散漫難收珠網綻，琤瑽不斷玉山摧。尋源誰到煙霞路，稅駕聊傾沆瀣杯。向暮危亭上燈火，水精簾下燭房開。
嘉陵江到水苽園，水勢東迴入閬川。前過劍門山路穩，免尋閣道上雲巔。
蜀道寒輕水木清，峽中無復杜鵑聲。歸期正是春風暖，任向空山叫月明。
嘉陵江上嘉川峽，古木雲蘿千萬峯。閣道緣山已經月，縈迴未出畫屏中。
蒼崖老樹雲蘿合，絕澗驚湍閣路高。羽駕飚輪殊惚怳，依程緩轡未爲勞。
亂石崢嶸散粟堆，飛湍奔瀉萬山開。轟空急若雷車過，振壑傾疑地軸摧。銀漢勢從天際落，雲濤聲破海門來。迸泉疊巘平生愛，欲轉巖隈首重迴。
中流石埭隱如磓，鼓鬣徜徉此復迴。春水漸深沿泳快，爲傳尺素錦江來。
奇峰疊巘無重數，橫澗飛泉會一谿。老樹藤蘿從古長，寒空雲靄與天迷。幽中應有神仙住，深處唯聞猿鳥啼。野性舊多山水癖，恨無心賞此相携。
靈泉一派蜀江通，源出蒼崖古洞中。乳滴雲根苔臼滿，藥成仙竈石臺空。瓊纓珠絡千巖霤，瑶瑟琅簫萬壑風。杯勺已忻清病骨，刀圭敢望變衰容。
路到葭萌古道邊，層崖疊磴入蒼煙。忽逢方丈在平地，何意中途過洞天。四面濃嵐圍碧嶂，半空急雨迸飛泉。一宵身世離塵境，却撫征驂懶下鞭。
江漢朝宗入海長，嘗蒙起浪卷輕航。金牛西路經嶓冢，却見微源此濫觴。
岐南一舍過長汧，路近陳倉始入山。三十三程橋棧外，平川始下鹿頭關。
香車曉駕九花虬，笳管聲中到十洲。太一元君傳密命，許君長住八瓊樓。
慘澹霜風月色寒，愁人無寐坐閒軒。別聽一部凄凉曲，幾種秋蟲咽草根。
妙句江春入舊年，江梅長向臘中殘。梁園地冷春來晚，試劈垂楊舊眼看。
風裂幽窗水澤堅，寒郊空迥澹無煙。何因得向桃源去，景氣長如二月天。
野色秋光共泬寥，水村籬落晚煙交。拄笻回就下山路，行看斜陽隱樹梢。
東南古縣介江臯，西北神州倚斗杓。安得葉君傳秘術，時飛雙舄詣臺朝。
樹带曉霜寒矗矗，山含宿靄遠重重。誰家收得汾陽筆，八幅羅浮晦景濃。
携樽縱步尋芳墅，聊藉芊芊手把紅。行樂豈關閒客事，少侯長日占春風。
索索幽蟲急曉風，玉繩西下露華濃。遠鐘驚覺窗燈暗，依舊江山一萬重。
我愛霅溪風景閒，年年魚鳥伴湖山。利名人到心猶靜，況是老僧長閉關。
一陽初獨嘯，兩耳遂雙鳴。寒谷疎鐘遠，霜空眾籟清。千鈴行險倦，萬鼓戰酣聲。瀑落山頭峻，濤翻海面平。風檣開大浪，曉角動嚴城。隴首悲凉意，蘇門曠逸情。鳳簫雲外過，龍笛月中橫。細轉繅車急，微遥扤櫓輕。衰殘傷老態，馳徇厭時榮。處世希蒙叟，觀身愧浄名。神明思內守，豪蕩悔平生。素問方家本，巢源導引精。早年曾有客，奇術可還嬰。何日開金鼎，靈丹見八瓊。
密槐遮急雨，疎柳带斜陽。緱嶺餘音遠，蘇門清嘯長。附冠金翼薄，橫鬢玉釵光。高潔自天稟，寧同蜂蝶狂。
金丹一指自崆峒，便控飛輪駕赤龍。況是曾居小有洞，更應不在易遷宮。紫文寶訣三元秘，皇象靈符二景通。却恨勞生聞道晚，九還未就已衰翁。
遠寄江城外，新栽水閣前。虛心勞可尚，幻質定非堅。扇薄摇凉殿，盃深泛綺筵。忽疑鸞鳳過，翠影落金淵。
舟過嚴陵瀨，凉秋水木清。鼓旗知郭近，魚鳥見人驚。雲亂迷山色，灘長雜雨聲。一毫名利事，搔首愧平生。
享國承熙盛，斯民老太平。無私均覆載，大德共生成。陰騭無留迹，神功不可名。曰仁歸禰廟，時夏繹清明。
臨御自初終，恭勤一日同。慈心夷夏等，誠意地天通。垂拱成文治，安和即武功。含生遊壽域，四十二年中。
謨訓垂寬大，基圖得顯承。新宮開玉鏁，舊冊閱金滕。龍駕歸虛極，鸞旗建大升。平生懷孝慕，游仗展三陵。
不問大橫兆，天人心是真。謳歌早歸舜，氣志自如神。正合乾坤體，明開日月輪。孜孜朝昃意，克己爲生民。
舊學多聞富，咨周聽德聰。乾元純用九，豐日正宜中。治迹傳英烈，神明遡閬風。平居修五事，洪範在潛宮。
八月初凉後，千年此去長。朝廷留事典，戶牖想容光。濯景遊霄極，乘雲返帝鄉。春秋大居正，天統付元良。
遣奠宣哀冊，嚴行按字圖。橋山仙去遠，渭水月游初。儉制遵遺訓，方中列舊書。龍輴三十里，笳鼓節聲徐。
瀍東五陵陌，嵩下萬安原。風水通佳氣，靈祇護至尊。國容回吉仗，像物闢神門。清廟標英德，流光萬古存。
羲軒前載遠，虞夏信書傳。比德皆尊大，惟皇克繼先。五陵同厚地，兩曜出高天。制作流方策，憂勤十九年。
經綸成盛業，震耀烜威神。粹氣同乾健，含生自化醇。無文皆受職，重譯競來賓。東觀成書日，方知百度新。
經始開三殿，晨昏奉二宮。承顔專致樂，教孝遂移風。訪對朝曦昃，程書夜漏終。艱難思稼穡，意在紀元中。
睿智由天縱，規摹繼祖貽。有爲皆社稷，無逸著屏帷。傳令通湟陿，賡歌及島夷。時髦俱入彀，流美辟雍詩。
廣大天同量，淵深海共澄。遽聞憑玉几，恨不瘞金繩。同軌陪儀仗，因山鏁闕庭。深恩淪朽骨，孤夢遶新陵。
何事高前烈，忘身衛至尊。平生彤管在，憂國玉刀存。一惠彰柔德，深衷憶善言。凄凉金殿月，還照給孤園。
美化成麟趾，勤心念兔罝。廞衣薦翬翟，靈仗咽簫笳。香海歸華藏，晴霄散綵霞。春風青瑣閉，侍女泣宮花。
風采來塵外，才名入洛初。清言還正始，雅度合沖虛。玉氣千尋直，金精百鍊餘。雍容到巖廟，一世共華胥。
不與椿齡遠，先傷棣萼零。宸章懷舊德，惠節入新銘。後世推名教，當朝重典刑。東維跨箕尾，一化本同靈。
謨明餘論在，記博近書傳。得謝三司重，歸休五福全。國門迴鹵簿，嵩麓望松阡。天下中庸法，寧惟伯始賢。
臺閣留風論，蕃垣著治功。時皆推舊德，心自信孤忠。驥騁常疲險，鵬摶不遇風。晚年探妙理，頓看世緣空。
世德承槐蔭，朝評許棟材。都堂陪八座，近府阻三階。燕閣清宵閉，佳城白日開。南阡有一去，冠蓋不重迴。
晶粹分天婺，深長自帝虞。義聲高北海，政事達夷吾。歷職小司寇，退身賢大夫。獨嗟造化手，不得鼓洪爐。
經濟期成務，康寧遽引年。人知三事貴，我愛二疏賢。金石名儒刻，弓裘孝子傳。國書循吏傳，誰在老成先。
湖暖春波闊，山晴宿霧開。空觀素車過，不復畫船來。柳外悲蕭度，松間送騎回。鄭人懷子產，行灑有餘哀。
條牧始龔罰，干戈茲濫觴。以拯焚溺起，謂副天人望。君思彼伊呂，胡爲乎夏商。順守信有道，啟端乃無疆。
齊桓合兵車，召陵始服楚。忿緣蕩舟起，辭爲包茅舉。勤王豈其誠，繼絕聊可與。萌此挾君姦，夷吾合膏斧。
晉之公室微，六族相吞螫。趙鞅率邑車，志豈在君側。封茲禍亂根，留爲姦雄迹。吳楚因誅錯，不昭寧復辟。
季子治內難，牙也王堤誅。緩追逸慶父，二子奚親疎。探情異無將，歸獄茲何辜。減量自孟德，抽戈實公閭。
親親自禰率，恩禮有等節。雖云王父命，天性何斯絕。奈何彼衛輒，父子相傾奪。此而義可與，人倫固隳滅。
渾渾十三篇，兵謀與師律。匠巧雖自心，規矩寧可黜。腐儒知舞干，奔車暇擇虱。腠理與骨髓，所攻蓋異術。
伐謀自廟堂，長城在樽俎。下敵無智名，服叛非蕭斧。主尊而民安，茲宜國之輔。勿使有功臣，功大將騎虎。
紫陽洞中客，水晶宮裏人。一念墮塵世，資本猶天真。擢質出流俗，抗志凌蒼旻。邈從逍遥遊，浩與恬漠親。風簫不受調，溪鳥非所馴。敢希古作者，尚從諸逸民。犬馬皆有養，況我無天倫。俛首遂干祿，老先稱過秦。流遁亡舊守，趨鏘陪薦紳。驕氣與矜色，湛沒四十春。市合先縮手，戰酣早收身。桑榆近頹暮，丘壑慙荒榛。福兮禍所伏，名者實之賓。雖嗟負前志，大觀亦同均。
平輿舊龍淵，今復見鱗角。隱景入虛無，長吟振寥廓。寧爲嗜慾留，當假風雷作。我亦待扶摇，徘徊伴黄雀。
昔者帝堯光宅本都冀，幽朔廼爲寰內地。舜肇十有二州此其一，禹服周藩有年祀。崆峒之英其人武，氣含陰殺樂鉦鼓。秦漢發吏守邊亭，世與其民扞中土。召伯功勤黑社傳，昭王意氣金臺古。我興北望涕交頤，念汝幽薊之奇士兮。今爲勛華光耀照四海，忍遂反衽偷生爲。吾民孰不願左袒，汝其共取燕支歸。
八月風高星漢秋，海邊閒客騎槎遊。雲濤茫茫浩無涯，槎頭忽觸斗柄斜。回看乃在織女家，織女投梭顔如花。客愚不知天上樂，遽把一拳伴歸鵲。問得嚴生應悔來，重去何由尋得著。
我思古人兮，有東晉太傅謝公者其庶幾。英才乃是孔明輩，風流更覺茂弘卑。東山遊兮不歸，妓携手兮嬉嬉。晚年拂劔兮一起，爲蒼生兮安國危。笑言指揮兮八千師，氐秦百萬兮潰而夷。朝之君臣兮猶燕巢於幕上，公對枰兮解頤。吁嗟公之車兮逢白雞而遽止，青山空兮已而。
財利乃怨府，功名爲禍胎。東市悔晚矣，西鍾悲悠哉。庖刀割腴味，匠斧斬良材。在埶勿偃蹇，居易無低徊。一瓢顔子巷，孤竿嚴光臺。盛德與高風，顥清無毀頹。
辟書來北門，召命自宣室。朝廷搜英材，溪山及野質。當世良有心，一得思造膝。署霞隱扶桑，已是長安日。
旦下烏石灘，暮泊嚴陵瀨。潺湲卧溪聲，慘澹宿山靄。所歷已陳迹，不忘惟嘉話。淚濕青雲篇，撫襟慙慷慨。
帆掛桐君山，櫓入富春渚。寒風蕩江波，煙雨迷汀樹。煮茶論藥經，挑燈數碁路。全勝謝惠連，獨望新安去。
颺帆上漁浦，隨潮宿鴈灣。烟火指富陽，雲樹連蕭山。曲岸蓼花疎，清波鷗鳥閒。江外信清曠，吾心睢洛間。
我本高陽徒，野性蓋踈拙。豈堪天子傍，命令裁機密。一麾出承明，猿鳥遂超逸。山州寂無事，氣象頗蕭瑟。閒尋琅邪溪，雲嵐可披拂。中路聞潺湲，幽亭對崷崒。鏘咽觸環珮，清泠泛琴瑟。知君多醉此，歸鞍屢突兀。醉中遣形骸，題名亦信筆。遺我溪風清，蒼顔坐髣髴。暝色失松竹，徘徊望寒月。携酒頻來游，行待山花發。
季子揣摩佩六印，主父宦游食五鼎。奈何君抱縱橫才，四方漂泊無人省。我客在陳君逆旅，秋霖淫滯宵燈永。解裘命酒邀與談，蕭蕭衢路驊騮騁。是時泣血略相弔，我走汝南君入郢。今者索然來上都，陰懷一刺謀謁請。深閎高蓋競豪權，大浪長風獨萍梗。龍待雲雷無一勺，虎思林麓困窮穽。壯心日覺春冰消，素髮年來曉霜冷。季子主父昔亦爾，子參今胡懷怲怲。一爲齊國無立錐，一爲洛陽無二頃。我有弊廬濉之陽，子參良田枕清潁。況是伊人高枕時，明朝歸鞅同君整。
陰陽萬變始三畫，天地大法都九疇。斯文濫觴日增廣，淳源已潰分千流。舉而錯之爲事業，典誥始勛終乎周。尼父將聖生無位，一王遺法存春秋。化成天下文之大，豈事章句矜雕鎪。道經戰國遂榛莽，賴漢諸儒勤耘耰。然其文物比三代，高曾下視雲來幽。唐時師匠多磊落，昌黎把鉞爲之酋。姬公端冕明堂位，八門四面羣小侯。嗟時迦老駕異說，吾儒路阻行無郵。可憐韓子獨强介，抗顔不爲緇黄羞。惟余碌碌謬庸者，蓬頭風轉萍波浮。出言踈闊觸忌諱，倦遊四國無人收。夫君家公世才傑，士林嚮景稱英游。是故落然來北海，登門如到神仙洲。貽詩旅人定交分，所期者大將安酬。爽如高秋望霽景，壯如拔戟逐挾輈。兩敦六瑚見古器，黄鍾大呂聞鳴球。偉哉志趣規取遠，古人之善今人仇。直須擺脫忽迴視，遠趨董賈爲朋儔。此心可以厚風俗，此文可以揚天休。誓將它日同利涉，我爲之楫君爲舟。
夜凉風月靜，庭幽松檜陰。羽人江外來，爲我開素琴。上清通灝氣，太古傳遺音。逍遥得天和，虛寂還真心。更調三樂曲，無惜一巵深。胡然憂世患，慨歎傷靈襟。
秋風吹空一橫掃，秀桐芳蕙經宵老。晨雞驚起窮丈夫，心骨調殘感霜草。獨起過君喜君在，鸘裘同就旗亭解。酒酣氣壯把袂歸，吾曹心過中區大。君不覺豐城兩龍思延平，氣凝愁紫牛間橫。神物際會當有時，洛陽樓上逢張卿。古人率自窮途起，景略執畚南陽耕。
星斗掛空碧，鸞鶴翔紫清。朝真弟子古壇上，爐煙裊裊金碧聲。露脚斜白寒不動，千山岑寂橫煙清。絳闕太真冠簡靜，紫宮夫人璫珮鳴。霞旌曉邁遺空谷，石磴雲埋瑶草綠。殘蟾冷帖西南隅，迴首塵寰煙一簇。
有所思，在斗墟之東華。我欲從之路阻賒，寸心坐馳天南涯。彼美一人騫且都，明月環珮雲霞裾，蹇于翔兮不我留。登高杳視令人愁，褰裳欲涉江湖修。江湖修，不可過。不可過兮奈若何，私自憐兮長嘯歌。
少年心骨壯，功名期力殉。文邀馬卿評，劔謁猿公問。御良驥足逸，胡爲車三僨。浮沈道所尚，窮達天之分。跡從逍遥遊，心與洪濛論。姑佩湛盧歸，休復較銛鈍。
千里寒雪程，平生旅人心。丈夫雖四方，行役愁不任。禰刺弊生毛，趙囊空無金。錢子一罇酒，送子垂楊陰。
疇昔未識君，汝南熟聲耀。相隨會上都，一揖心相照。愛君真快士，顧我略同調。劇孟重然諾，曼倩喜諧笑。往簡日共評，高樓常對釂。君銳如利劔，騰拔已出鞘。我獨策征驂，舌在慵復掉。歸養詠南陔，丘園憶高蹈。
暮哭寢門外，南望愁雲昏。何言英邁氣，奄成幽寂魂。寒月長夜臺，秋風黄蒿原。十載金石心，凄凉誰與言。
物色無容華，逆風利如剪。晨興心悵然，惜此歲華晚。自古東流波，滔滔去無返。計事須及時，咄哉行自勉。
廣陵散，妙哉嵇公其旨深，誰知此是亡國音。商聲慢大宮聲微，强臣專命王室卑。我聞仲達窺天祿，人見飛鳥在晉屋。子元廢芳昭殺髦，常道鄉公終蕩覆。義師三自廣陵起，功皆不成竟夷戮。廣陵散，宣誅凌。景誅儉，文誅誕。廣陵散，晉室昌，魏室亡。
五湖波浪涵秋空，風煙蕭索愁溶溶。棹扁舟兮長邁，當年則有越相之范公。烏喙不仁固可恨，文種踟躕亦已庸。功大不賞威震主，不去必誅今古同。周霍中曾殆如線，黥韓竟不保其終。誰能持此滄浪曲，寄入三湘棹唱中。
有叟羈窮垂白頭，潛神密理同天遊。朝歌鼓刀既屠紂，渭濱垂鈎來釣周。晚遭西伯與同載，首封東海荒營丘。洋洋大風僅千祀，當年固乃屠釣儔。世變後有薛公文，館中多坐倜儻人。魯連節重輕丘山，馮驩氣高微風雲。丈夫志義絕流俗，豈與層層雛鼠羣。楚漢興亡事已微，後世傾奪奚足譏。龍韜豹略苦迂闊，使公復生將安歸。
仙人仙在滄海湄，雙毫出耳綠絲垂。瑶池西赴白雲宴，丹山遠借青鸞騎。香雲紅淡春光染，天風吹旌霞颭颭。曉過扶桑水一泓，下視中州塵九點。蟠桃初熟甘露瓜，對持斗柄泛流霞。妄向秋空舉金掌，茂陵衰草令人嗟。
周道積衰禮義壞，夫子詠歌沂泗濱。宓君不齊宰單父，獨推深誠仁此民。彈琴燕坐澹無事，人不忍欺風化淳。流光逝水二千年，我稅征鞍來盤桓。滿屋清風氣象古，繞臺宿楚霜華寒。緬懷德音竟誰嗣，揮酒灑空獨長歎。安得長官盡愷悌，編氓父子聊相歡。
山翁貌清聳，膝橫古桐彈。泛弄淥水曲，滿絃流潺潺。初調意緒微，溫流動斜暉。劃然響嘈嘈，秋風駕怒濤。數聲細更大，澗泉咽復快。曲終急以停，驟雨齊無聲。西壁月華白，萬壑松風清。灝然太古氣，使人塵慮平。山翁彈罷抱琴去，歸處一峰煙翠橫。
聖明天子仁且英，海寰內外歸神靈。辭客相夸鳳凰詔，功臣不貌麒麟形。繡旗塵卷霞紋闇，古劔秋澁銅花青。尚餘舊愛征西馬，待從日仗登云亭。
天地閉不泰，賢人隱山澤。如何堯舜代，箕潁有逸客。消長存乎時，出處惟所適。箕子之明夷，釣筑亦潛迹。乘桴海上遊，採芝商中匿。有道盍來儀，經綸建皇極。致君義軒庭，安民仁壽域。豈必同蚯蚓，蟠屈泥中食。
灝灝元氣淳，茫茫太古迹。文巧不勝煩，發機自三畫。盟詛復誥誓，民心日澆弊。蕩然近太初，祖龍亦深意。傾奪損生理，世人多夭死。誠哉象繫言，乾坤有時毀。
受命託厚地，稟氣獨英妙。有心出太虛，無情合至道。君子正容色，烈士全節操。自是萬木王，何辱大夫號。
美玉琢溫潤，界尺裁方直。非惟立規矩，亦以端簡冊。玉性比君子，尺用同正人。兼有盤盂戒，宜爲几席珍。
邑民三萬家，四邊湖海遶。家家勤穡事，市井商游少。薦歲逢水沴，饑勞何擾擾。我來忝撫字，見此心如搗。去秋僅有年，膏田尚停潦。今幸風雨調，皆話天時好。春喜鵲巢低，夏更蟬聲早。秧船拏參差，葑岸縈迴繚。藝插暮更急，車響轉清曉。紡筥猶掛壁，何暇張魚鳥。我時行近郊，小艇穿萍藻。渚長葭薍深，野沃𥝧稏倒。孺子遠餉歸，閒暇顔色飽。預喜省敲笞，租賦可時了。歸來軒館靜，曠蕩盈懷抱。衙退人吏散，庭廡闃窈窈。露篠映孤亭，風荷動幽沼。置身木鴈間，茲焉願終老。顛蹶走榮利，況余拙非巧。鱸膾飯紫芒，鵝脂酒清醥。悵然懷友生，虛齋爲誰掃。
曲池秋水平，虛碧杳澄浄。有鰋從何來，潛據久已橫。鼓鬣作波浪，晴景占蘋荇。貪吞無遺鱗，多折脩荷柄。西軒因納凉，遶步恣哦詠。時逢橫水面，氣意殊豪勁。向非神守嚴，雨霧尋飛迸。不揆入江海，且與蛟螭競。暇日呼罟師，搜摝窮泥濘。潑剌出數尺，怒跳何健輕。狀醜足涎沫，刀几嫌腥硬。遣童放西澤，不死儻知倖。猶慮持私烹，誠囑煩言令。去去避鈎網，再獲誰爾諍。遂取羣小鮮，投中使沿泳。上游若浮空，眾沈疑落穽。隊行有孤出，如嫡從諸媵。忽散何所驚，兩合成相迎。銜尾既競速，依蒲亦少定。莊濠念逍遥，嚴溪思隱行。聊以貽後人，持竿助閒興。
澤國氣溫濕，暑候尤鬰蒸。矧更並江海，霖霪久相仍。沉陰不暫解，雲霧常昏凝。蛾蝶敗禾麥，鰍鱣占田塍。菌本出床脚，蘚痕粘杖藤。蝸蚓離竅竇，伸縮殊自矜。蛙黽聒晝夜，耳慣猶愁憎。漫水接河漢，寧復分淄澠。暑弱爲寒冒，陽微遭陰凌。震雷寂不發，凄風時暴興。孰此宰四序，令煩無威稜。將由列缺惰，何處閒曲肱。飛廉獨掀撲，公爾作陰朋。共力起波浪，勢且襄岡陵。涉古考經說，助陽義有憑。古典救日法，于社縈朱繩。置麾伐五鼓，消慝使勿勝。庶幾災沴革，幸獲忻穀登。幽齋窗戶闇，懵瞀思不澄。有如坐盎缶，巾羃施層層。疚心忝撫字，搔首徒鬅鬙。安得昏霾闢，坐見白日昇。
芳園夏景初，茂樹成帷幄。幽亭鮮人到，羣雀宅簷桷。飛集得所安，朋噪聲何樂。幸無彈弋虞，復免鷹鸇捉。入水時尚賒，孳育日以數。啄場徒耗粟，穿屋皆有角。屬我厭歊蒸，來居屏紛濁。置榻開小窗，當軒掛踈箔。莫肯少畏避，竟來鬭紛魄。爭粒時聚喧，奪栖或相摶。誰命爲嘉賓，輕率可無怍。主人不爾堪，盡逐歸蓬藿。
劉郎阮郎丹籙客，桃花源中有舊宅。閒尋流水過碧溪，忽聞雞犬見人跡。瓊臺瑶榭知何所，紫雲深處開珠戶。鶴駕龍軿綵仗來，鸞歌鳳舞霞觴舉。世緣未斷塵心狂，苦厭仙家日月長。洞門一閉怳如夢，歸路古木何荒凉。
水爲都，雲爲廬，芙蓉帳，清蓋車，霜裾雪襟素襜襦。秋空清，秋雨晴，弋者不來漁翁去，孤翹羣泳蘆花汀。往來東浦何容與，莫愛稻粱過西渚。漁翁布羅滿葭下，潛教媒子來呼汝。罥絲漠漠不可見，羽翰一掛脫不去。汝掛羅，媒子喜，更笑汝愚落他計。
崇軒華蓋爲誰子，高閣朱扉爲誰第。孟公君卿善請謁，少叔王孫有權勢。憑凌豪氣務相傾，晚日署門復誰恚。君不見隆中草廬客，陽里蓆門居。斂翼蓬蒿下，蕭條意自如。觸羅向稻梁，肯隨黄口雛。將軍三降顧，真主六用謨。豈由趨逐交遊得，壯心自與功名俱。
層臺複道盤盤斜，馬頭冷光摇玉花。曲葆翩翩映紅日，綵旗苒苒舒晴霞。鏗鐘考鼓臺上宴，花間樓榭層層見。香霧低濛爛不收，觥籌隨酒東西轉。山銜半日王未醉，桂花蟾露滴濃翠。鼕鼕滿板敲金丸，千娥攢碧臺門閉。古銅青澁對秋曉，王樂不極將如老。孟嘗墳上牧童歌，千歲空臺長荒草。土花愁碧古甬平，陰夜鬼熒光擾擾。
黄鶴飛來兮，越滄海之無垠，標格孤高誰與羣。風前清嘯欲命侶，凝神翹立如含嚬。鷹鸇獨矜觜爪利，燕雀止爲腥羶馴。扃籠猶負語言巧，墮羽直爲依襟珍。杳杳水雲上，亦有網羅屯。黄鶴飛去兮，汝無戀此擾擾之塵寰。沖丹霄兮凌紫煙，行啄秀芝咽醴泉。靜棲琪樹金羽麗，閒舞瑶池菊裳鮮。鵷羣鳳侶久相待，休隨燕雀陪鷹鸇。
有儒落落何爲者，策驢曉到吾門下。鳳標高古氣深淳，詢之乃是陶唐民。并汾形勝太行麓，西距潼關大河曲。春秋戰國漢晉史，所書義勇雄俠士。多出三晉與秦燕，古云氣俗稟之然。我顱儒冠腰博带，軀幹不如腦腑大。曾遊兩河望王屋，不到并州心不足。喜君歷歷說其鄉，引我心飛過太行。因愛其鄉愛其人，已重其人重其文。文比玉溪既高爽，詩比玉川仍清新。胡君不但歌詩好，又工畫筆名精妙。畫牛百年鼻不乾，浙東獨有戴巡官。胡君不肯居戴後，自署名爲畫牛叟。忽摧兩幅教余看，回首故園心戀戀。我家一廛寄淮汭，往曾親把枯犂尾。月下歌商叩牛角，雨裏尋春坐牛背。長來提劔事羈遊，虛名役我荒西疇。見君畫得牛如活，却憶煙蓑淮汭秋。胡君胡君君賢者，畫得信奇宜少畫。勿令畫價聞於人，掩君詩價兼文價。
眾客醉歸盃席闌，有客不醉坐長嘆。不醉長嘆客何苦，請以眼前近事觀。客見南遷丁晉公，擁旄秉軸天禧中。昔歲羈遊客此宇，窮秋蕭索隨飛蓬。漸達得意忘舊困，手提國柄矜權雄。矜權未足俄南竄，青衫白髮窮衰翁。向者枯榮試回省，何異春宵夢一終。人事紛紜似飛絮，鐘漏聲中朝復暮。且脫鸘裘換酒來，與子相從醉鄉去。
露下蟬不鳴，愴然覺秋暮。獨立夕陽樓，遥見南征路。動乖心所期，事與年同去。彈鋏歌歸來，愁思發宵寤。高吟惠連詩，重憶安仁賦。佳人何當還，荆陽歎流寓。
世事隨波濤，流光逐魁杓。二年革新舊，一夕連昏朝。容華益凋歇，況味殊蕭條。信似唐生語，躍馬期非遥。
浙江湯湯，南國之紀。句章之鄉，居巢之里。天子命公，二邦更治。越人之嗟，吳人之喜。公之爲政，簡而易從。不嚴而威，敏以有功。孽不及牙，姦折其緒。孰施斧斤，不見鋩露。老稚晏起，壯服于畝。椸有澣衣，廥有多稌。公之退公，樂是北池。飛閣渠渠，虛廊遲遲。魚跳于藻，渚有鳧鷖。釣亭檜島，其水漣漪。公之退公，以豫以游。邦人喜公，尚無疾憂。邦人祝公，百祿是遒。匪公其私，王家之休。我思建官，公理眾政。與民最親，惟時守令。其有不臧，根心之螟。小猶蟣蝨，膚皮是營。於鑠有宋，一統萬方。千里所付，幾人曰良。凡領王民，守土之吏。有理如吳，帝道則粹。我歌北池，爰頌公德。以告後人，勿汙勿塞。
烈士趨死易，黜己下人難。況乃持柄位，而當功名間。天寶唐中圮，大盜起幽薊。伐鼓傾中州，意有摧枯易。桓桓許公遠，持節睢陽郡。孤壘扼賊衝，攻急勢危窘。張公何壯哉，雍丘以眾來。誓將同忠義，分持虜羹杯。慷慨二丈夫，感諾明悲吁。對舉兩手起，力與扶中區。空郊乘垝垣，賦鋒四周攢。萬夫齊一心，就死無悔顔。夫豈威令使，化公心如丹。兵盡糧餉絕，重圍氣逾烈。龍枯無一勺，虎騰墜窮穴。帳下萬金士，霽雲特雄傑。乞師賀蘭府，嚙指如枯蘗。七日哭秦庭，何謝楚臣節。鄰藩救不來，呱呱守埤哀。天胡不我弔，竟使孤城摧。沈痛數忠良，委骨鯨與豺。王師遂破賊，天王歸京國。持久全江淮，實由二公力。遺烈在宋人，食公河之津。我聞唐天子，命遠守宋民。張公何爲者，單車投遠舍。開門授之柄，引己出其下。張公仁且英，節義無與程。但初無睢陽，此功將安成。顧豈沮大節，而下張公名。意欲覺後來，知人爲賢明。
踈慵余本性，放曠涵天真。自疑姑射來，藐然太古淳。思與老彭游，坐閱冥靈春。世家守儒業，此志成越秦。蹭蹬湛世僞，遂與英俊羣。闊步處清禁，迎班趨紫宸。高議預時事，客氣矜要津。薪火不停焰，風波浩亡垠。釋筈前無的，將車後多塵。履地弗敢蹐，仰屋徒含顰。兼濟悼遲暮，獨善慙隱淪。瀝懇得嘉命，閒曹容病身。性以浄爲體，慵乃德之純。融師善知識，中散誠仁鄰。首慵廢冠弁，腰慵捐佩紳。手慵如槁枝，足慵若奇輪。耳目遺聲色，鼻舌忘馨辛。內樂極委順，中扃收精神。大觀齊諸物，萬化同一均。禍兮福所倚，名與身孰親。何須人林壑，自是逍遥人。
種種諸法皆心生，心自無生豈有法。祖師來意我不知，昨夜秋風掃黄葉。
黄裘紗帽霜眉白，九老相携意氣同。碧水宮中初邂逅，黄金殿裏久從容。苦催歸路憎驪母，留賞名園喜葛公。爲問家鄉還遠近，迢迢七十七程中。
二八已微闕，十四猶未圓。盛滿在三五，素蛾逞嬋娟。兩半陰陽合，平分上下弦。臼中有靈藥，一粒九光全。
可憐萍梗飄浮客，自嘆匏瓜老病身。從此空齋挂塵榻，不知重掃待何人。
自從無始千千劫，萬法本來無一法。祖師來意我不知，一夜西風掃黄葉。
煙策西歸背九衢，錦城春色徧平蕪。它年定有乘槎客，知是嚴君隱蜀都。
故人久別忽相逢，不及開樽舟已東。四十五年春夢過，此回一見更怱怱。
剡中盛事自南朝，太守詩人趣亦高。我豈匏瓜常繫此，酒舡搥鼓興猶豪。
紅塵三尺險，中有是非波。
謹言渾不畏，忍事又何妨。
後寢藏衣冠，前廟宅神主。吾聞諸禮經，此制出中古。秦嬴蝕先法，乃復祭於墓。漢衣以月遊，於道蓋無取。宣帝尊祖廟，失制徧九土。孝元酌前文，一旦悉除去。魏帝樂銅臺，遺令置歌舞。昏嗣竟從之，此事狂夫阻。唐制益紛華，諸陵鎖嬪御。曠女日哀吟，於先亦奚補。吾朝三聖人，乘雲不可覩。威靈已霄漢，嗣皇念宗祖。繪事移天光，刻象肖神武。徧敕舊遊地，輸材起宮宇。階墄釦以金，牆壁衣之黼。功既即奉迎，法仗疊簫鼓。玩好擇珍奇，目奪不可數。三京佛老家，已有十數處。朝家雖奉先，越禮古不許。君不祭臣僕，父不祭支庶。丹楹豈非孝，聖貶甚蕭斧。大祀當以時，寢廟即其所。惜哉共儉德，乃爲侈所蠱。痛乎神聖姿，遂與夷爲侶。蒼生何其愚，瞻歎走旁午。賤子私自嗟，傷時淚如雨。
在昔帝舜日，光宅闢四門。所賓無兇邪，德教日益敦。末世多濫姦，九重嚴大閽。扞掫主譏察，誰何辨語言。一關百力士，列立甃石溫。設官按尺籍，唱號於未昏。唐末稍懈怠，嘗值外使奔。京城兇豪兒，奮劍闖帝藩。狂呼嘯虎豹，便欲傾乾坤。賴有宰相在，不然神器翻。我朝講制度，門籍反不存。近知賤丈夫，突入犯赤軒。陛官未暇執，呶呶何其諠。祖宗創業難，慎重在後昆。勇夫猶重閉，況乃天子尊。何羅猶宜察，況乃外寇屯。興語一及此，舌出反自捫。吾家本寒微，世受朝廷恩。欲奏鴟鴞詩，當塗誰薦論。
瞽說聖所擇，愚謀帝不罪。況乎言有文，白黑時利害。前日林書生，自謂胸臆大。潛心摭世病，榮成謂可賣。投顙觸諫函，獻言何耿介。云昨見兇星，上帝下警戒。意若日昏㧻，出處恣蜂蠆。安坐弄神器，開門納珍賄。宗支若繫囚，親親禮日殺。大臣尸其柄，咋舌希龍拜。速速伐虎叢，無使自沈瘵。陛下幸察之，聰明即不壞。如忽賤臣言，不瞬防禍敗。一封朝飛入，羣目已睚眥。力夫暮塞門，執縛不容喟。十手捽其胡，如負殺人債。幽諸死牢中，繫灼若龜蔡。亦既下風指，黥而播諸海。長途萬餘里，一錢不得带。必令朝夕閒，渴饑死于械。從前有口者，蹜脰如氣鞴。獨夫已去除，易若吹糠粺。奈何上帝明，非德不可蓋。倏忽未十旬，炎官下其怪。乙夜紫禁中，一燎不存芥。天王下牀走，倉猝畏挂礙。連延舊寢廷，頓失若空寨。明朝黄紙出，大赦徧中外。嗟乎林書生，生命不可再。翻令兇惡囚，纍纍受恩貸。
無戰王者師，有備軍之志。天下承平數十年，此語雖存人所棄。今歲西戎背世盟，直隨秋風寇邊城。屠殺熟戶燒障堡，十萬馳騁山嶽傾。國家防塞今有誰，官爲承制乳臭兒。酣觴大嚼乃事業，何嘗識會兵之機。符移火急蒐卒乘，意謂就戮如縛尸。未成一軍已出戰，驅逐急使緣嶮巇。馬肥甲重士飽喘，雖有弓劍何所施。連顛自欲墮深谷，虜騎笑指聲嘻嘻。一麾發伏鴈行出，山下掩截成重圍。我軍免胄乞死所，承制面縛交涕洟。逡巡下令藝者全，爭獻小技歌且吹。其餘鼻馘放之去，東走矢液皆淋漓。首無耳準若怪獸，不自媿恥猶生歸。守者沮氣陷者苦，盡由主將之所爲。地機不見欲僥勝，羞辱中國堪傷悲。
十年苦學文，出語背時向。策力不自知，藝圍輒掉鞅。薄技遭休明，一第君所唱。拔身泥滓底，飄迹雲霞上。氣和朝言甘，夢好夕魂王。軒眉失舊斂，舉意有新況。爽如秋後鷹，榮若凱旋將。台府張宴集，吾輩縱謔浪。花梢血點乾，酒面玉紋漲。狂歌互喧傳，醉舞迭閬伉。茲時實無營，此樂亦以壯。去去登顯涂，幸無隳素尚。
昔在開元中，此名昇陽殿。西通大明宮，夾道直如箭。至尊黄金輿，乘春日幸宴。翠嬪戛鐘鼓，歡呼奏新徧。巧舞風燕翻，妖歌露鶯囀。酒光射錦幄，上下花會炫。雕盤堆緐英，豔粉弱自戰。天歡日無窮，臣諫莫敢獻。樂極哀繼之，在理亦可見。胡來塞宮闕，腥羶污香薦。縱火寢廟平，揮戈君臣迸。庸嗣忽前醜，泚巢更禍亂。冉冉竟覆亡，返爲耕牧便。瓦礫雖費犂，土壤頗肥衍。蓋由殺人多，膏血浸漬遠。髑髏今成堆，皆昔燕趙面。每因鉏耨時，數得寶玉片。今秋雨澤多，穀穗密如辮。農惟喜豐稔，吾獨閔遷變。不有失德君，焉爲穡夫佃。大國尚如此，小人易流轉。道德可久長，作詩將自勸。
欲曉霜氣重不收，餘陰乘勢相淹留。化爲大霧塞白晝，咫尺不辨人與牛。羣鳥啁啾滿庭樹，欲飛恐遭羅網囚。四簷晻藹下重幕，微風吹過冷自流。竊思朝廷政無濫，未嘗一日封五侯。何爲終朝不肯散，焉知其下無蚩尤。思得壯士翻白日，光照萬里銷我之沈憂。
旅食長安城，迴遑奔走無停行。清懷壯抱失素尚，胸中堆積塵土生。偷閒得至玉峯下，爲聞悟真之寺之嘉名。杖邛赤脚渡藍水，細流激激心骨清。仰看蒼山高峯旁，白雲明滅藏日光。行人遥指置寺處，正在白雲之中央。逡巡緣棧更險絕，攀蘿捫壁隨低昂。朋行咫尺乃相失，已與雲霧相翱翔。時聞啼鳥如吹竹，數步一休還縱目。行行未知高則危，下視昏煙覆平陸。滿巖佳樹尤樸樕，赫赤如霞間濃綠。是時八月初，路旁已見芬芬菊。貪奇戀景不知倦，側睥又復心瑟縮。神魂飛下大壑幽，定省移時進雙足。寺門高開朝日輝，丹青黯澹唐時屋。老僧引我周遊看，且云白氏子詩乃實錄。此詩疇昔予所聞，殷殷更向碑前讀。按言索像今無復，惟有流泉數道如車輻。我嫌世累欲暫居，又云此地無留宿。殿宇之後林莽中，日暮嘗有虎豹伏。鑿石龕邊崖至深，近有浮屠於此相棖觸。悁心宿忿兩不解，一乃顛擠死其谷。我聞爲之久顰蹙，此向期將避煩辱。不爲傷生事，爭如平地隨流俗。歎息回頭急出山，始覺全軀已爲福。
餘潤漲龍渠，疏溜連清滻。助曉遠昏山，浮秋明刮眼。漁歸別浦閑，鴈下滄波晚。岸北有高臺，離魂蕩無限。
前秋長安春，今春長安秋。節物自榮悴，我有樂與憂。窮閻何卑漏，時燕不見投。門庭謝過從，蘭萌舒綠柔。燕託喜廣厦，亦非善是仇。蘭生靜愈茂，堪將義爲儔。芳香誠可慕，對之蠲窮愁。
行行太行道，一步三太息。念厥造化初，春何險此極。左右無底壑，前後至頑石。高者欲作天明黨，深者疑斷地血脈。夜中巖下埋斗杓，日午陰壁風雪號。攀緣有路到絕仞，四望羣峯合沓如波濤。忽至逼側處，咫尺顛墜恐莫逃。嗟乎古昔未開時，隔絕往來人不思。淳源一破山岳碎，巧心遂去緣嶮巇。嶮巇不窮甚可畏，悼此二者亡其宜。天地不自嶮，嶮由人爲之。彼車摧輪馬傷足，中路勿歎勿慟哭。世上安塗故有焉，孰使汝行此道軀高軒，喪墜不收宜爾然。
丈夫少也不富貴，胡顔奔走乎塵世。予年已壯志未行，案上敦敦考文字。有時愁思不可掇，崢嶸腹中失和氣。倚官得來太行顛，太行美酒清如天。長歌忽發淚迸落，一飲一斗心浩然。嗟乎吾道不如酒，平褫哀樂如摧朽。讀書百車人不知，地下劉伶吾與歸。
夜分眾諠死，耿耿抱真履。中君湛以寧，不爲外官使。七兵乘間入，攻剽勢向圮。主將不謀陣敵惡，蕩然失守遽藏避。駭浪奔騰，一刻萬里，紛紛變化無窮已。俄如獨繭絲，忽復滿天地。乳虎不受縛，狂龍難馴致。我思精甲，以扞異類。邪慝弗萌，元辟復位。輔以逍遥之至道，爛然光輝照無際。
蜀國天下險，奇怪生中間。有士賈其姓，抱材東入關。獻冊叩諫鼓，其言蔚可觀。願以微賤軀，一得至上前。掉舌滅西寇，畫地收幽燕。且云太平久，兵戰無人言。臣嘗學其法，自集數百篇。治亂與成敗，密然不可刪。三獻輒罷去，志屈心悲酸。將相門戶深，欲往復見攔。負販冒日熱，引重衝雪寒。羈苦輦轂下，以圖晨夕餐。如此三歲餘，夜夜抱膝歎。義者或賑給，遂復歸巴川。嗟乎區宇大，此徒亦已緐。城市與巖穴，隱默孰辨旃。幸得出自鬻，何惜置末班。吾相柄天下，處事當幾先。古之設爵位，蓋欲英雄躔。次第立名級，不使智慮閑。稍有才器者，必以祿仕牽。所患在不出，既出那棄捐。放蛟入大水，軀虎還深山。失一故無害，其類莫可攀。
延川未撤警，夕烽照冰雪。窮邊苦寒地，兵氣相躔結。主將初臨戎，猛思風前發。朝笳吹餘哀，疊鼓暮不絕。淹留未見敵，愁端密如髮。予聞古烈士，自誓立壯節。丸泥封函關，長纓繫南越。本爲朝廷羞，寧計身命活。功名非與期，冊書豈磨滅。然由在遇專，醜類易翦伐。訓士無他才，賞罰在果决。近聞邊方奏，中覆多沈沒。罪者既稽誅，功者不見閱。雖使頗牧生，勇智當坐竭。或云廟堂上，與彼勢相戛。恐其立異勳，欻然自超拔。不知百萬師，寒刮膚革裂。關中閑誅斂，農產半匱竭。我欲叫上帝，願帝下明罰。早令黠虜亡，無爲生民孽。
老狐宅城隅，涵養體豐大。不知窟穴處，草木但掩藹。秋食承露禾，夏飲灌園派。暮夜出旁舍，雞畜遭橫害。晚登埤堄鳴，呼吸召百怪。或爲嬰兒啼，或變豔婦態。不知幾十年，出處頗安泰。古語比社鼠，蓋亦有恃賴。邑中年少兒，耽獵若沈瘵。遠郊盡雉兔，近水殲鱗介。養犬號青鶻，逐獸馳不再。勇聞此老孤，取必將自快。縱犬索幽邃，張人作疆界。茲時頗窘急，迸出赤電駭。羣小助呼嗥，奔馳數顛沛。所向不能入，有類狼失狽。鉤牙咋巨顙，髓血相潰沫。喘叫遂死矣，爭觀若期會。何暇正丘首，腥臊滿蓬艾。數穴相穿通，城堞幾隳壞。久縱此兇妖，一旦果禍敗。皮爲榻上藉，肉作盤中膾。觀此爲之吟，書以爲警戒。
擬把鉛刀伐丹桂，欲坐眢井攀青天。排羅嬰兒拒九虎，未若以道干貴權。
地上拾芥亦細碎，掌裏數文猶苦辛。脫使摘丸下峻坂，未若以財而發身。
彎弓射月落，揮劍决天開。何言四溟廣，並合不成杯。
託身螟兩睫，卜都牛一毛。奔馳萬里外，終不出秋毫。
公餗欲成忽覆鼎，銀缾汲絕還沈井。乳虎咆哮落深穽，青萍一揮斷人頸。
無言以手尋珮環，寒暑迭運雕朱顔。八駿踏地幾時徧，六龍駕日何年閑。
扁舟迎春色，東下淮楚鄉。側身風波地，回首英俊場。顧我本俗材，百事無一長。濫迹入冊府，舉動初不皇。乍脫泥滓底，稍見日月光。峻閣鬰前起，隱嶙天中央。春風花竹明，曉雨宮殿凉。溢目盡圖史，接翼皆鸞凰。明窗置刀筆，大案羅縑緗。文字雖幼學，鈍庸今廢忘。不能溫舊習，考古評興亡。靦顔於其間，汗下如流漿。徒然日飽食，出入隨羣行。朝廷比多事，亦合强激昂。況有詔書在，爛然貼北牆。奮舌說利害，以救民膏肓。不然棄硯席，挺身赴邊疆。喋血鏖羌戎，胸膽森開張。彎弓射攙槍，躍馬埽大荒。功勳入丹青，名迹萬世香。是亦丈夫事，不爲鼠子量。數事皆不能，徒只飽腹腸。有如鳧鴈兒，唼喋守稻粱。歲月今逝矣，齒摇髮已蒼。於時既無益，自合早退藏。諸君天下選，才業吁異常。顧當發策慮，坐使中國强。蠻夷不敢欺，四海無災殃。莫效不肖者，所向皆荒唐。又不耐羞恥，但欲歸滄浪。濡毫備歌詠，仰首看翱翔。舟中稍無事，思念益以詳。恨無一稜田，可以足糟糠。出處皆未决，語默兩弗臧。莽不知所爲，大叫欲發狂。作詩寄諸君，鄙懷實所望。
李生以病廢，東入徂徠峯。志氣尚突兀，形骸已龍鍾。男兒生世間，有如絕壑松。誤爲風雷傷，不與匠石逢。哀哉千尺榦，摧折似秋蓬。
晚至瓜州渡，擊舟泊西灣。日落暴風起，大浪得縱觀。憑凌積石岸，吐吞天外山。霹靂左右作，雪灑六月寒。吁嗟至柔物，威壯不可干。若爲神龍憑，氣勢非一端。大艦失所操，翻覆如轉丸。高山雖有路，轍險馬足酸。居朝號安逸，重祿多憂患。爭得清靜交，共騎雙翔鸞。矯翅入赤霄，不見此險難。奈何蚩蚩眾，共處天壤間。因知古聖人，立法萬世安。濟川作舟梁，鑄鼎窮神姦。朝廷布禮度，粲粲莫可刪。後來漸破壞，所向行路難。兇邪得騁志，物命遭摧殘。視此念古昔，杖藜空盤桓。
去年春雨開百花，與君相會歡無涯。高歌長吟插花飲，醉倒不去眠君家。今年慟哭來致奠，忍欲出送攀魂車。春暉照眼一如昨，花已破蕾蘭生芽。唯君顔色不復見，精魄飄忽隨朝霞。歸來悲痛不能食，壁上遺墨如棲鴉。嗚呼死生遂相隔，使我雙淚風中斜。
吾聞壯士懷，恥與歲時沒。出必鑿兇門，死必填塞窟。風生玉帳上，令下厚地裂。百萬呼吸間，勝勢一言决。馬躍踐胡腸，士渴飲胡血。腥膻屏除盡，定不存種孽。予生雖儒家，氣欲吞逆羯。斯時不見用，感歎腸胃熱。晝卧書冊中，夢過玉關北。
皇天稔巨憝，羌虜稽顯戮。廟算忽小醜，王師數傾衄。秦民著暴斂，慘慘生意蹙。賊氣愈張王，鋒銳不可觸。帷幄監前敗，降心問白屋。尺詔下中天，公車塞章牘。策慮盡頗牧，勇决過賁育。先生胸臆大，經術內自足。逸韻脫滓塵，素節抱冰玉。獨恥論兵戰，因時射君祿。不唯吾志乖，亦使王道局。放懷但文史，散髮自溪谷。近臣上薦書，天子渴高躅。旌帛三及門，不免至京轂。萬鍾非所好，大議戛鈞軸。孤鸞入紫煙，網罟安可束。天風萬里長，沆瀣朝滿腹。更期下翔集，以爲蒼生福。
高車大馬闐上京，釋曰演者何聲名。當年余嘗與之語，實亦可喜無俗情。作詩千篇頗振絕，放意吐出吁可驚。不肯低心事鎸鑿，直欲淡泊趨杳冥。落落吾儒坐滿室，共論愨若木陷釘。賣藥得錢輒沽酒，日費數斗同醉醒。傷哉不櫛被佛縛，不爾烜赫竈名卿。數年不見今老矣，自說厭苦居都城。垂頤孤坐若癡虎，眼吻開合猶光精。雄心瞥起忽四顧，便擬擊浪東南行。開春余行可同載，相與曠快觀滄溟。
春陽泛野動，春陰與天低。遠林氣藹藹，長道風依依。覽物雖蹔適，感懷翻然移。所見既可駭，所聞良可悲。去年水後旱，田畝不及犂。冬溫晚得雪，宿麥生者稀。前去固無望，即日已苦饑。老稚滿田野，斲掘尋鳧茈。此物近亦盡，卷耳共所資。昔云能驅風，充腹理不疑。今乃有毒厲，腸胃坐瘡痍。十有七八死，當路橫其尸。犬彘咋其骨，烏鳶啄其皮。胡爲殘良民，令此鳥獸肥。天豈意如此，决蕩莫可知。高位厭粱肉，坐論攙雲霓。豈無富人術，使之長熙熙。我今饑伶俜，閔此復自思。自濟既不暇，將復奈爾爲。愁憤徒滿胸，嶸峵不能齊。
吳越龍蛇年，大旱千里赤。尋常秔穄地，爛漫長荆棘。蛟龍久遁藏，魚鼈盡枯腊。炎暑發厲氣，死者道路積。城市接田野，慟哭去如織。是時西羌賊，兇燄日熾劇。軍須出東南，暴斂不暫息。復聞籍兵民，驅以教戰力。吳儂水爲命，舟檝乃其職。金革戈盾矛，生眼未嘗識。鞭笞血塗地，惶惑宇宙窄。三丁二丁死，存者亦乏食。寃對結不宣，衝迫氣候逆。二年春及夏，不雨但赫日。安得涼冷雲，四散飛霹靂。滂沱消祲癘，甘澗起稻稷。江波開舊漲，淮嶺發新碧。使我揚孤帆，浩蕩入秋色。胡爲泥滓中，視此久戚戚。長風卷雲陰，倚柂淚橫臆。
獨坐對月心悠悠，故人不見使我愁。古今共傳惜今夕，況在松江亭上頭。可憐節物會人意，十日陰雨此夜收。不惟人間重此月，天亦有意於中秋。長空無瑕露表裏，拂拂漸漸寒光流。江平萬頃正碧色，上下清澈雙璧浮。自視直欲見筋脈，無所逃遁魚龍憂。不疑身世在地上，祗恐槎去觸斗牛。景情境勝返不足，歎息此際無交游。心魂冷烈曉不寢，勉爲筆此傳中州。
翠嶂環合封白雲，中有蕭寺三爲鄰。老松偃蹇若傲世，飛泉噴薄如避人。蒼猿嘯斷夜月古，丹花開徧陽崖春。盤桓數日不忍去，舟出邪溪猶慘神。
予方居憂艱，胸懷積瘡刺。昏明走月月，慘慘絕生意。杜門厭過從，掩耳避時事。韓子我所佳，招我懃有謂。城南訪永叔，共可豁蒙蔽。是時窮陰久，泥淖沒馬鼻。區區不憚遠，饑渴奔高誼。永叔聞我來，解榻顔色喜。殷勤排清罇，甘酸飣果餌。圖書堆滿牀，措論極根柢。伊余昏迷中，忽若出夢寐。劃然毛骨開，精神四邊至。既歸尚泠然，數日飽滋味。韓子歎不足，作詩暢情義。爛如珊瑚鈎，光豔不可閉。迫余使之和，庶以同氣類。自顧屯鈍極，出語少姿媚。抉剔雖强成，徒使腸胃沸。永叔經術深，爛熳不可既。雖得終日談，百未出一二。倉皇逼行役，蕭颯包素志。不日便乖拆，安能訖精粹。他年老門牆，君子無我棄。
一夜大雪風喧豗，未明跨馬城南回。四方迷惑共一色，揮鞭欲進還徘徊。舊時崖谷不復見，縱有直道令人猜。低頭搶朔風，兩眼不敢開。時時偷看問南北，但見白羽之箭紛紛來。既以脂粉傅我面，又以珠玉綴我顋。天公似憐我貌古，巧意裝點使莫偕。欲令學此兒女態，免使埋沒隨灰埃。據鞍照水失舊惡，容質潔白如嬰孩。雖然外飾得暫好，自覺面目如刀裁。又不知胸中肝膽掛鐵石，安能柔軟隨良媒。世人飾詐我尚笑，今乃復見天公乖。應時降雪故大好，慎勿改易吾形骸。
久居倦京城，歸心日傾寫。扁舟理棹楫，已與峻流下。斷岸如崩山，遠樹若奔馬。回頭雲間闕，出沒見圖畫。還家快雖蹔，去國傷以乍。況我二三友，眷戀數返駕。前夕南巷堤，昨日東城舍。論精如可收，意密不見罅。恍惚夢寐中，蕭然已相捨。他人所至樂，惟我氣類寡。迂僻不能鎸，往往自嗟罵。平生居京都，君輩乃知者。異鄉孰與言，救謗定不暇。柔軟眾所佳，佞面誰可借。中懷百憂集，包釀似葅鮓。身世苦飄浮，歲月不可把。後期浩難知，高吟但悲灑。
自古猾者胡與羌，胡羌相連動朔方。姦謀陰就一朝發，直欲截割吾土疆。遣使持書至闕下，四方物論如沸湯。天子仄席旰未嘗，相君日暮猶廟堂。彥國感慨請奉使，誓將摧折其鋒鋩。受詔驅馬出都門，都人走觀歎且傷。猾胡聞風已厭伏，聚聽大議羞亂常。願如故約不敢妄，脫甲爭獻寶玉觴。旆旌威遲還上國，所至觀者如傾江。杖父奔蹶喜出泣，婦女聚語氣激昂。至尊虛懷坐赭牀，中人催入見未央。對久赤日下輦道，翠華影轉熏風涼。歸來堂上拜壽母，賓車塞破甘泉坊。衣塵未滌又出使，往來絕域如門牆。已知高賢抱器識，因時與國爲輝光。不煩一甲屈萬眾，以此可見才短長。彥國本爲廊廟器，何祗口舌平强梁。使之當國柄天下，夷狄豈復能猖狂。
秋半收穫登郊原，欹側小屋愁夕眠。是夜大風拔樹走，吹倒南壁如崩山。夢中驚起但呼叫，病僕未動徒豗喧。驅令燃火徧照燎，瓦甓狼藉滿我前。披衣抱枕欲避去，去此乃是曠野田。況時風怒尚未息，直恐涇渭遭吹翻。露坐不免念禾黍，必已刮刷無完根。六事不和暴風作，嘗聞洪範有此言。昔時大風禾盡偃，上帝蓋直周公寃。方今天子至神聖，惟恐臣下辜其恩。是何此風乃震作，吹盡秋實傷元元。有能返風起禾者，亦足表異知所存。至誠皎潔固不昧，時雖今古同乾坤。
煩心思所持，屏事入小閣。踾撲下塵梁，侈哆張敗笈。雨爛百數番，蟲食三四筴。軒昂醉墨鬧，纖悉新書雜。魚子或破碎，蠶兒尚狎恰。快心伯長文，跋尾清臣搨。幼辭反知進，故句時自愜。墜亡多玩愛，存聚必券帖。疎密交及戚，前後生與𣩄。誨束儼父師，寒暑怖兒妾。謔浪笑忽還，私暱情再接。愴事涕涔涔，憫時歎𠴲𠴲。一餉誠寂寞，千里遽會合。遊心到句甬，開眼見苕霅。京華歷歷復，節物怱怱涉。恍爾驚異方，遁去乃幾臘。回頭厭襞積，舉體覺疲薾。東閣聊欠伸，夢斷風一颯。
高山扶層巔，下與地盤結。氣貫不變移，澤枯乃朽裂。有如善人交，生死兩固節。語默無異方，黯沮在爲別。世風隨日儉，俗態逐勢熱。負予好古心，噓歎星斗滅。近得鄰幾生，胸懷貯霜雪。饑渴入詩書，趣向著羈絏。又與斯人離，先日心破折。古也當貽言，在子可捫舌。奈何區區誠，敢以御者說。器成必刓琢，德潤資澡刷。安文謾徽墨，古訓乃佩玦。帝門急豪英，濟物無自孑。
虎豹性食人，智者畜爲戲。形影本相親，愚夫見而畏。疑同不疑異，遠哉愚與智。
覽君古風之章句，兩謝不足以下顧。長江走瀾天外來，共鵠軒風日邊去。上有致君却敵之良策，下有逍遥傲世之真趣。惜乎志大名位卑，明珠投闇人疑之。昔時名價滿天下，此日塞默趨塵泥。古人但以才術喻富貴，自餘之外胡足思。公初之道既如此，宜乎窮約而不悲。媿無玉案報神藻，聊此感激成荒辭。
常羨老萊子，七十親不衰。颯然雙白鬢，尚服五綵衣。戲游日膝下，弄物心熙熙。或時暫僕跌，輒作嬰兒啼。清朝萬鐘祿，不肯賣片時。人生有此樂，何暇外慕爲。伊余生不造，才壯蒼天虧。搏膺念之子，歎詠形諸詩。想象且三復，苦血下交頤。
蒼崖六月陰氣舒，一霔淫雨如繩粗。霹靂飛出大壑底，烈火黑霧相奔趨。人皆喘汗抱樹立，紫藤翠蔓皆焦枯。逡巡已在天中吼，有如上帝來追呼。震摇巨石當道落，驚嗥時聞虎與貙。俄而青巔吐赤日，行到平地晴如初。回首絕壁尚可畏，吁嗟神怪何所無。
九夏苦炎烈，入伏氣候惡。況茲大旱時，其酷甚炮烙。爭得羿復生，射此赤日落。欲擘青天開，騰身出寥廓。狂走無處逃，坐恐肝腦涸。不如以酒澆，庶可免焦爍。相呼坐僧居，頃刻釂百酌。佳瓜判青膚，熟李吸絳膜。尚嫌味不爽，更與冰雪嚼。裂耳發浩歌，解顔縱善謔。逕趨無何鄉，回覺萬事借。不知余中虛，外冷得所託。真氣潛遁亡，半夜忽發霍。嘔洩不暫停，迸筋走兩脚。初如巨繩纏，忽似秋蚓躍。委頓體不支，藜牀爲穿鑿。君言暑飲佳，但得一晌樂。艱難踰旬時，僅飲數斗藥。快意事皆然，遺殃慎無作。
窮冬三日雪，旅腸迫枯餓。不免東郭行，難效袁安卧。我謁故所宜，君來無乃左。復貺長句詩，如留萬金貨。恣睢莫能名，豪橫不可挫。怒奔時旁出，力翥復下墮。使人但驚絕，欲斷誰敢作。況君名家駒，少小聲已播。丈夫氣剛精，不必在長大。譬如利錐末，所向物已破。余資本滯濁，既壯困家禍。區區走俗格，僅若螘循磨。詩枯實零丁，文僻又坎坷。翹然當路人，顧我甚涕唾。雅意返願交，得無自卑涴。俛首已內傾，撫躬輒私賀。無以答高誼，胸中强搜羅。披豁聊短篇，安足謂酬和。莞爾當棄投，毋留重吾過。
冠蓋傾動車馬稠，都門曉送李冀州。冀州綠髮三十一，𧽼𧽼千騎居上頭。眼如堅冰靦河月，氣勁倢鶻橫清秋。不爲膏粱所汩沒，直與忠義相沈浮。干戈未定民力屈，此行正解天子憂。男兒勝衣志四海，實恥坐得萬戶侯。斾旌明滅朔野闊，笳鼓凄斷邊風愁。孤雲南飛莫回首，下有慈親雙淚眸。自古忠孝不兩立，功名及時乃可收。眾人刮目看能事，著鞭無爲儒生羞。
孝王有遺墟，寥落千年餘。今爲太常宅，復此緐華都。踴甓冠舊丘，西人號浮圖。下鎮地脈絕，上與烟雲俱。我來歷初級，穰穰瞰市衢。車馬盡螻螘，大河乃汙渠。躋攀及其顛，四顧萬象無。迥然塵坌隔，頓覺襟抱舒。俄思一失足，立見糜體軀。投步求自安，不暇爲他謨。平時好交親，豈復能邀呼。舉動强自持，恐爲眾揶揄。一身雖暫高，爭如且平居。君子不倖險，吾將監諸書。
眾香愛春發枯荄，我知惟動兒女懷。天地昏酣醉夢裏，人有爽思皆沈埋。豈如秋風勁利劇刀劍，刮破天膜清光開。衰根危蔕埽除盡，辨別松竹并蒿萊。青娥供霜洗夜月，兼以皓露驅纖埃。常年此夕或陰晦，今歲澄徹將快哉。是時呼賓賞此景，漸見照我白玉杯。清輝向人若有意，徑歷窗戶猶徘徊。放歌狂飲不知曉，爛熳酌客山岳頹。時節飄流晦朔轉，已覺九日來相催。北軒隙地破蒼蘚，带花移得黄金栽。倒冠露頂坐狂客，擷香咀蕊浮新醅。最憐小雨灑疎竹，爽籟颯颯吹醉顋。君時傳詩頗精麗，意苦泥淖不得來。開緘文采自飛動，欲和但愧頑無才。久之黽勉强爲答，嫌春愛秋真可咍。
八月天氣肅，萬物日已闌。庭前兩高桐，夜籟如哀絃。志士感節物，中夕耿不眠。起聽抱膝吟，悲烈聲相干。念此華葉改，想見顔色鮮。顧人生世間，榮悴理亦然。豈傷歲月速，愧無功名傳。少小學文章，出值用武年。儒官多見侮，敢爲戰士先。欲棄俎豆事，强習孫吳篇。迂鈍不可爲，屈曲性亦難。虛言盜祿食，實又畏上天。未能追世好，且樂樽酒間。九日近不遠，同醉黄花前。
不謂花草稀，實愛菊色好。先時自封植，坐待秋氣老。類粧翠羽枝，已喜金靨小。嚴霜發層英，益見化匠巧。摇凝光豔落，折恐叢薄少。一日三四吟，一吟三四遶。賞專情自迷，美極語難了。得書所賦詩，爛漫感懷抱。朗詠償此心，清尊爲之倒。
自嗟處身拙，與世嘗齟齬。至於作文章，實亦少精趣。低摧朝市間，所向觸謗怒。夫子興眾殊，琢飾貺佳句。將然紙上動，讀畢恐飛去。自覺異平居，恍忽忘世故。迥如出泥塗，熏滌失臭污。衣之青霞裾，飲以紫蕊露。輶軒駕飛黄，蹀躞上夷路。古貴知者稀，流俗豈足顧。雅意雖可珍，三復未敢報。退慚百不堪，尚恐君悔誤。
晚泊野橋下，暮色起古愁。有士不相識，通名叩余舟。鏗鏗語言好，舉動亦風流。自鳴紫囊琴，瀉酒相獻酬。余少在仕宦，接納多交游。失足落坑穽，所向逢弋矛。不圖田野間，佳士來傾投。山林益有味，足可銷吾憂。
得罪身去國，犯寒挽孤舟。親友祭我去，乃獨與子遊。子實飽文義，辭閩入中州。氣勁恥苟合，半歲爲我留。我窮不相棄，同載適宛丘。在困見人情，此意不可醻。解携春波上，會合知何秋。
白日出高岡，遠野春氣動。倉鳩鳴相懽，幽草色已弄。繫舟大何曲，登步目一縱。逍遥玩物華，所樂與君共。已忘竄逐傷，但喜懷抱空。古人負才業，未必爲世用。吾儕性疎拙，擯棄安足痛。四顧不見人，高歌免驚眾。
落照滿長河，流水暖沖融。中有鳧鶩羣，上下隨和風。捕魚沒淺浦，矯翅入紫空。嬉遊意自得，肯顧冥冥鴻。伊余何所適，舟滯數見窮。十步九暗灘，咫尺不可通。獠工裂吻噪，捨檝將何從。巨絙挽屢斷，有如拔山峯。夕憂寇盜至，蹶弩映岸叢。徊徨但搔首，歎息無所容。曾無鳥禽樂，虛在人曹中。
交道今莫言，難以古義責。錙銖較利害，便有太行隔。余生性闊疎，逢人出胸膈。一旦觸駭機，四向盡戈戟。平生交遊面，化爲虎狼額。謗氣慘不開，中者若病疫。遂令老成人，坐是亦見斥。既出芸香署，又下金華席。摧辱實難任，官名亦非惜。罪始職于予，時情未當隙。今來濠水涯，日夜自羞惕。高風激頹波，相遇過疇昔。白璧露肺肝，晴雲見顔色。乃知天壤間，自有道義伯。明日又告行，吁嗟四海窄。
長橋南走羣山間，中有雍子之名園。蒼雲蔽天竹色浄，暖香撲地花氣緐。飛泉來從遠嶺背，林下曲折寒波翻。珍禽不可見毛質，數聲清絕如哀禪。我來踞石弄琴瑟，唯恐日暮登歸軒。塵紛剝落耳目異，只疑夢入仙家村。君之襟尚我同好，作詩閎放莫可攀。高篇絕景兩不及，久之想像空冥冥。
漂流江湖外，負罪氣慘悽。況聞故人死，驚呼不成啼。當案舍匕箸，緬懷大河西。箴言尚在耳，鏗若環珮隨。志氣凜已失，神魂飄何之。昔云死者樂，復以生爲悲。予知達士懷，將以二物齊。今也果何如，無乃往意迷。荆棘飽雨露，叢蘭委污泥。紫鸞忽腸絕，永年賊狐狸。天理漭難問，我意多乖暌。哀吟蒼山闊，注目白日低。不得慟寢門，雪涕江上隄。
吳會括眾山，戢戢不可數。其間號天平，突兀爲之主。傑然鎮西南，羣嶺爭拱輔。吾知造物意，必以屏大府。清溪至其下，仰視勢飛舞。偉石如長人，堅立欲言語。捫蘿緣險磴，爛漫松竹古。中腰有危亭，前對紺壁舉。石竇落玉泉，泠泠四時雨。源生白雲間，顔色若粉乳。旱年或播灑，潤可足九土。奈何但泓澄，未爲應龍取。予方棄塵中，巖壑素自許。盤桓擇雄勝，至此快心膂。庶得耳目清，終甘死于虎。
人生交分恥苟合，貴以道義久可要。薄俗盈虛逐勢利，清風緜邈日已凋。長吟宇宙獨引領，浩浩萬古與我遥。安得此身有兩翅，颯然遠舉隨風飆。近逢公素我同好，厭憤偷俗常鬰陶。君方調官鎮京口，我以重罪廢本朝。身雖俱在大江外，不得會合煩相邀。秋風八月天地肅，千里明迴草木焦。夕霜慘烈氣節勁，激起壯思沖斗杓。豈如兒女但悲感，唧唧吟歎隨螳蜩。擬攀飛雲抱明月，欲踏海門觀怒濤。念君治所近不遠，江山蟠闢氣象豪。樓頭陰明變霞霧，檻下日夕鬭蜃蛟。便將一往刷滯悶，去興草茁不可薅。呼兒襥衣辦舟楫，一日百里豈憚勞。君方酒酣亦思我，奔墨紙上爲長謠。上言風物麗復壯，下述宴集樂且遨。意我羈愁正無賴，欲以此事相誇招。此篇筆絕墨未滲，我舟適到范老橋。古人千里有神會，以茲可信非相遼。倜然不以窮見棄，曠然不以位自驕。開緘朗詠毛髮竦，通夕噤痒睫不交。病膜誰將寶篦刮，痒背恰得仙人抓。長川奔渾走一氣，巨鎮截嶭上赤霄。又如陰雲載雷電，光怪迸漏不可包。驚呼歎伏已不暇，焉敢有意急其高。却疑欺我老困頓，故作大句來相鏖。近罹罪辱舌雖在，每避嫌謗口已膠。更遭掀攪豈不畏，欲取筆硯俱焚燒。既承嘉命敢無報，將吐復茹移昏朝。留連日日奉杯宴，殊無閒隙吟風騷。看君岸幘卷大白，有似巨浸吸百潮。賓從傾頹尚未厭，直恐潰爛腸與脬。神迷耳熱眼生纈，嚼盡寶墨狂酲消。歡流樂極古所戒，不免厭旦潛遁逃。還家數日却愁寂，夢中猶奉笑與嘲。强爲短篇答高誼，鄙事軋軋空自撓。覽之捧腹定絕倒，幸爲投棄無傳抄。相思復擬往相會，予今豈復如繫匏。行看雪夜景清絕，更乘逸興飛輕舠。
前歲旅淮楚，去年還上都。上都一歲內，前後七徙居。歲暮被重謫，狼狽來中吳。中吳未半歲，三次遷里閭。京師重騰移，長物動數車。江湖亦稍便，一舟樂有餘。破壞新器皿，散亡舊圖書。家人頗倦煩，行路亦歎呼。吾知人之生，天壤乃蘧廬。其間蹔寄寓，一世還須臾。縱遊極南北，所歷足自娛。猶恨苦濡滯，带動摧妻孥。安得出八極，浩與元氣俱。仰首羨日月，晨夕苦奔趨。二物本無情，亦爲氣所驅。況我有血肉，又生名利區。手足日不閑，在地無根株。流宕固宜矣，何必厭道塗。此身亦外物，安用傷羈孤。庸人所見狹，但以鄉井拘。屑屑寸粒食，何異雞在笯。擬隨犯斗槎，欲上浮海桴。寄語懷安者，嗟嗟爾何愚。
隆冬雪跨月，度日關門廬。乘昏氣慘烈，悲風吹江湖。白鵠翅翼傷，塌然困泥塗。不入鶬鶊羣，哀鳴憶雲衢。夕饑乏粒食，浩蕩天地俱。何時闢重陰，得見白日舒。
陰闇必有鬼，高明者惟天。鑒應未始忽，冥理有後先。姦兇喜欺罔，放意快目前。虎狼嚼生人，自適甘且鮮。烈士共劍起，忿髮如危絃。人理已不勝，神報豈泯然。驚呼徹上帝，灑血透九泉。捫舌不敢語，咄咄徒自憐。
予心充塞天壤間，豈以一物相拘關。放然一物無不有，遂得此身相與閒。上人搆堂號棲心，不欲塵累相追攀。冷灰槀木極潰敗，雖有善迹輒自刪。予嘗浩然無所撓，與子異指亦往還。卷舒動靜固有道，期於達者誠非艱。
荒亭俗少遊，遷客心自愛。繞亭植梧竹，私心亦有待。昨朝十騎來，䟃𧽼擁林外。水禽駭笳鼓，野老瞻車蓋。公餘喜靜境，賓至因高會。跋石已行厨，臨流聊褫带。優游鄙情通，放曠未禮殺。酒醇引易釂，肉美舉必嘬。千蹠恣食雞，二螯時把蟹。開顔閒善謔，傾耳得嘉話。暮夜歡未厭，裴回意將再。跋已見懵騰，跨鞍極倒載。明日尚狂酲，嘉貺不遑拜。
鄙性背時向，處世介且迂。自固以爲節，人皆指爲愚。少年宦京邑，與眾頗異涂。一朝被放棄，漂然落江湖。江湖信美矣，心迹抑更孤。永言金閨彥，器識當世無。機發弦上矢，辯走盤中珠。高風樂溪山，恥與勢利趨。殊科二十年，不肯仕京都。顧我窮悴者，一笑情相於。日日奉杯宴，但覺懷抱攄。瓊琚照坐席，內顧瓦礫粗。未飲心自醉，相對氣已舒。得忘羈旅憂，蓋以道義俱。雲間宿古寺，花下招歌姝。勝境尋已徧，賞心未嘗孤。璽書趣赴治，候吏擁舳艫。秋風卷在旆，喧喧指東徐。郊亭對別酒，我獨增悲吁。人生大塊間，氣類有萬殊。賢愚各有合，惟予邈無徒。君子誤見知，交契若勘符。一旦又暌索，千里成闊疎。期君早自奮，佐時發雄圖。功成速收身，單舸還東吳。自頭青林下，尊酒相從娛。
神物藏勝地，深林隱蒼峯。威夷渡淺嶺，愛此泉一鍾。古今未見賞，荒然草苔封。公來闢一徑，疏鑿隨指蹤。揮洗落塵慮，甘涼灑煩胸。搆亭於其間，四面開軒墉。名之豐樂者，此意實在農。使君何所樂，所樂惟年豐。年豐訟訴息，可使風化醲。遊此乃可樂，豈徒悅賓從。野老共歌呼，山禽相迎逢。把酒謝白雲，援琴對孤松。境清豈俗到，世路徒衝衝。
盛夏日苦永，解带坐小軒。對案不能食，揮汗白雨翻。軋軋過午景，宛轉無由昏。偃卧一榻上，既覺復夢魂。恬然世慮寂，時被蒼蠅喧。睡味勝仙去，忽怳難具論。晨事如隔日，半雜夢寐言。人生貴壯健，及時取榮尊。夏禹惜寸陰，窮治萬水源。櫛沐風雨中，子哭不入門。況復庸下者，不出强趨奔。奈何耽晝寢，嬾惰守壞垣。念昔年少時，奮迅期孤騫。筆下驅古風，直趣聖所存。山子逐雷電，安肯服短轅。便將决渤澥，出手洗乾坤。文章竟誤身，大議誰周爰。捽首下牢獄，殗殗如孤豚。法吏使除籍，其過祗一飱。賓朋四散逐，投竄向僻藩。九虎口牙惡，便欲膏其蹯。上賴天子明，不使鉗且髠。此身自流浪，豈能濟元元。天下無所歸，泛舟旅江邨。春雨看秧稻，落日自灌園。殊鄉寡朋友，孰辨石與琨。卷藏經濟術，强談奉狙猿。閒困尚有待，不忍沈湘沅。大暑晝閉戶，一徑惡草緐。出嫌烏啅噪，行見蛇蜿蜒。蠹書徒盈篋，濁醪徒盈樽。談笑誰可共，道義孰與敦。終日對稚立，千里遠弟昆。此心既無用，不寢徒自煩。況茲晝景長，但厭枕簟溫。北窗無纖風，返見赤日痕。流光何輝赫，獨不照覆盆。會當破氛祲，血吻叫帝閽。爛爾正國典，曠然滌羣寃。姦讒囚大幽，上壓九崑崙。賢路自肅爽，朝政不復渾。萬物宇宙間，共被陽和恩。
前年子漸死，予哭大江頭。今年師魯死，予方旅長洲。初聞尚疑惑，涕淚已不收。舉杯欲向口，荆棘生咽喉。憶初定交時，後前穆與歐。君顔白如霜，君語清如流。予年又甚少，學古眾所羞。君欲舉拔萃，聲耦日抉搜。不鄙吾學異，推尊謂前修。今踰二十年，迹遠心甚稠。後會國南門，夜談雪滿樓。青燈照素髮，酒闌氣益遒。昨君握兵柄，節制關外侯。予才入冊府，俄作中都囚。飛章立辨雪，危言動前旒。時雖不見省，凜凜壓眾媮。旋聞君下獄，六月送渭州。渭州舊治所，昔擁萬貔貅。堂中坐玉帳，堂下森蛇矛。令嚴山石裂，恩煦春色浮。釁生無根芽，眾言起愆尤。返來入狴犴，吏對安可酬。法官巧追拍，刺骨不肯抽。削秩貶漢東，驅迫日置郵。窮途無一簪，百口誰相賙。諸子繼死亡，清血漬兩眸。貿然幾喪明，憤苦結不瘳。君性本剛峭，安可小屈柔。暴罹此冤辱，苟活何所求。人間不見容，不若地下遊。又疑天憎善，專與惡報仇。二堅潛膏肓，眾鬼來揶揄。棄局奔南陽，後事得所投。心膽尚卓犖，精明已彌留。生平經緯才，蕭瑟掩一丘。青天自茫茫，長夜何悠悠。萬物孰不死，死常在嚴秋。君齒方盛壯，眾期樹風猷。二邊方橫猾，四海皆瘡疣。斯時忽云亡，孰爲朝廷憂。予方編吳氓，日自親鉏耰。無緣匍匐救，兀兀空悲愁。時思莊生言，所樂唯髑髏。物理不可詰，此說誠最優。
一氣破散萬事起，獨有篆籀含其真。周鼓秦山壞已久，下至唐室始有人。宗臣轉注得天法，質雖渾厚氣乃振。人間所存十數處，豐疎異體世共珍。其中琅邪石泉記，比之他法殊不倫。鐵鎖關連玉鉤壯，曲處力可持萬鈞。復疑蛟虯植爪角，隱入翠壁蟠未伸。近來欲眼苦不賞，惟有風月時相親。紫微仙人謫此守，此地勝絕舊喜聞。公餘往觀領賓從，獵獵畫隼摇青春。遠休車騎步泉側，酌泉愛篆移朝昏。揮弄潺湲玩點畫，情通恍惚疑前身。作詩緘本遠相寄，邀我共賦意甚勤。昨承見教久閣筆，壓以大句尤難文。高風勝事日傾倒，安得身寄西飛雲。
廢官旅吳門，迹與世俗掃。構亭滄浪間，筑室喬樹杪。窮徑交聖賢，放意狎魚鳥。志氣內自充，藜藿日亦飽。不圖名利場，有士同所好。南閩章其氏，傅名字傳道。清晨闖予門，疎爽見姿表。大篇隨自出，爛熳風力老。安敢當所褒，讀之俗驚倒。開軒延與語，指亦有深到。半生蹋京塵，識子恨不早。扶疎珊瑚枝，本不自雕巧。當珍玉府中，何故委衰草。秋風還故鄉，無或歎枯槁。貴富烏足論，令名當自保。
上春遊南峯，出自閶扉西。崎嶇緣田塍，時又涉狹磎。午初至峯下，先讀爛古碑。僧廬頗新鮮，丹青見朝曦。云昔支公居，石迹有馬蹄。踰嶺到天平，上觀石屋危。蒼壁瀉白泉，對之已忘疲。西巖列窗戶，玲瓏漏斜暉。嵌然似餖飣，人力安可施。朝餐下木瀆，市物俗所宜。琴臺昔嘗遊，回首憶舊題。南向又渡嶺，盤屈麋鹿蹊。摺身趨寶華，未到聞法鼙。松間見廣路，平如隱金鎚。寺壓兩山脚，三面張屏幃。夜闌宿虛堂，清甚無夢思。西南登堯峯，俗云堯所基。洪川不能沒，上有萬眾棲。中道舍籃輿，從者亦汗衣。關陸巧步趨，健馬莫可追。自傷幹軀大，兩股酸不隨。巖雨灑磴滑，惟賴枯筇支。四顧物象殊，雖困强自持。竹木互支撐，小閣架險梯。凌晨過橫山，蹴蹋雲霞低。身如插翅翼，下見鴻鵠卑。却視眾壑林，密若薺麥齊。童童或行列，改春發綠翠姿。一方紺碧瓦，樓殿貼地飛。右顧萬頃湖，東與天相迷。日炙白煙開，風驅銀山移。旁過折腰塔，鐵輪盡顛墮。近爲震霆拔，火烈瓦甓糜。未知天之意，摧此將何爲。迤邐瞰薦福，愛此路側池。清無一點塵，蝦魚潛琉璃。寶積仰修竹，整如翠羽旗。稜伽屋老朽，舊聞傳者非。北渡千丈橋，柱裊闌傾敧。攬衣俯而趨，愁爲溪風吹。遇勝輒自留，仰嘯巾屢遺。永言喜謔浪，把酒先嘻嘻。子履閱奇怪，瞪視惟嗟咨。及還城中居，城人殊未知。自疑身被留，蹔此夢寐歸。紛然著鄙事，奔走爭自私。向者却是夢，反復又自疑。神明日夜往，內顧行者尸。何由擺塵坌，榮辱兩莫期。清泉與白雲，終老得自怡。
九河巨流凍長山，山高微黯石色頑。沙籠如煙吐朱灣，中天撾鼓雲垂關。壺炙不溫乳烏死，城上琴聲愁九子。羅暮翻風花滿波，玉麈灑窗濕明綺。獸角消紅犀鳳乾，縷生篆字香盤盤。坐聆翰音拂南極，馳念疆場中已酸。欲决沈雲叫陰帝，虜滅不使天下寒。
賤生罹兇喪，日與死亡逼。羈孤困猜嫌，動步畏蛇蜮。之子脫俗情，平生未相識。足繭千里來，顧我喜顔色。衣裘風霜凋，顔髮塵土蝕。開席揖之坐，意勤語腷塞。徐徐動辭氣，突兀露胸臆。紺囊出文章，發覆見寶璧。自羞無所有，曷以報相德。告行東風前，花草正狼籍。又無一尊酒，澆沃慰遠客。扁舟下長淮，企立空歎息。
人在天壤間，共爲氣軀逐。歲月自崩奔，冉冉若轉轂。榮樂隨雲煙，凋零共草木。亨屯固常物，達者安可速。奈何此軀骸，未免混世俗。前年奔大兇，況復墮手足。零丁旅山陽，逐熟聚衰族。相逢眼盡白，閉戶甘退縮。左丞鎮景亳，相去路重復。數遣令子來，十里弔荼毒。子華勇此行，東下甚匍匐。入門未及言，相向且慟哭。嗟我顔色枯，鬚蒼鬢又禿。相別始踰年，世事何反覆。晤言出世表，但覺白日速。勘書春雨靜，煮藥夜火續。襟懷兩澄澹，炯炯抱明玉。時苦外物喧，又嗟別期促。和風送歸帆，盎動淮氣綠。早寄別後篇，微吟慰孤獨。
沈沈滄淮口，植木限眾流。啟閉固有時，出納千萬舟。眷予懷抱昏，羈別相牽鉤。觀此巨派注，頗覺滯悶瘳。喧豗怒霆起，始駭久不收。既前目眩轉，足縮不敢留。朔雪下噴薄，散爲白霧浮。上懸赤油幕，旁斷縹玉旒。恐激地軸轉，人有魚鼈憂。驚嗟勢力壯，孰謂此物柔。吾思作至監，實以處上游。又欲接之口，沃蕩胸中愁。俄然漸枯涸，哮爾空泥溝。渟滀既因人，開洩豈自由。立間見底裏，咄哉爲爾羞。
孤峯湧滄江，突兀臺殿積。驚波四面起，日夜走霹靂。陰壑滀風雲，陽厓產金碧。離披萬年樹，根抱太古石。修廊圍峻閣，窈窕壓山脊。寶像浮海來，珠纓冷光滴。叩闌見黿鼉，揚首意自得。偃蹇互出沒，日此飽餘食。又有翠羽禽，羣飛喜賓客。口銜紺蔕花，近我若相識。開軒心曠絕，上下無異色。氣象特清壯，所覽輒快適。予心本高灑，誤爲塵土隔。不知人間世，有此物外迹。落日將登舟，低回空自惜。
紺油幙見黄金鉤，貝璣磊落澄不流。紛紛媚影動波上，的的遠勢橫沙頭。前山漸昏漁唱息，唯有疎葦吟窮秋。予方弭檝對此景，時欲乘興長夜遊。青蛾蕩槳忽遠至，雖有雅約猶嚬羞。綵舟鮮明四窗闢，蘭酎辛滑嘉賓留。歌餘清冽貫眾耳，笑動姿采生香㡚。玉盤膾鱸光一色，飣簇殽核隨所搜。河斜參倒氣逾治，我起飲子子必酬。共知此會不易得，邂逅得此難再求。區區才知自勞役，擾擾塵俗多悲憂。已醉更歌更起舞，明日分散空離愁。
濯濯桂枝郎，尉邑上攜李。青衫未足榮，蘭衣應自喜。威聲入萑蒲，吟思發山水。美才仕云初，令聞當日起。
新秋積雨後，夜聞蚯蚓聲。似爭絡緯緐，不讓蟋蟀清。嗟爾微陋物，身與土壤并。藐然本無心，天時使之鳴。空庭雜槀木，亦能感人情。老蛟蟄污泥，寂默不自驚。一旦走霹靂，飛雨洗八紘。幽蟠孰可聞，自有濟物誠。歲若弗大旱，此志豈妄行。
君家有虛亭，跨澗復面山。泉聲碎環玦，清繞窗戶間。潛鱗俯自釣，佳樹坐可攀。我思醉其上，與子開塵顔。微吟對一枰，放此白日閒。
修水崩騰落雲端，傾入羣山自縈轉。山回水抱三百里，邑號西安俯千磵。四時夾磵花濛濛，數步行人不相見。但聞千珂萬馬橫陣來，石激驚湍自相濺。忽然瀰漫爲平川，遠近人家壓清淺。其間有亭號佚老，山水之間爲勝選。黄氏有子樂其親，締葺之勤由富善。蓋憂高年厭家事，力營此地欲自遣。親意雖知風物嘉，豈若有子常在眼。君胡飄飄事遠遊，手龜面黎兩足趼。故鄉不到已踰年，又非跼蹐牽仕宦。何如輕舟早還家，日對白雲奉遊宴。
東風摇江波，碧草日夜芳。藹藹春物歸，遊子思故鄉。黄生士林華，志業收精剛。步虎南山隈，氣立人獸旁。不步受羈轡，但欲插翅翔。顧亦念所親，歸心劇風檣。想當舍檝初，喜氣充門牆。晨昏奉顔色，以時薦豆觴。雖享萬鍾祿，此樂不可償。予家白日下，偶來戀滄浪。因君江上別，撩我歸興長。
滁州信至詫雙石，云初得自菱水濱。長篇稱夸語險絕，欲使來者不復言。畫圖突兀亦頗怪，張之屋壁驚心魂。麒麟才生頭角異，混沌雖死竅鑿存。琅邪之郡偏且僻，得石固可駭眾觀。予嘗飛帆入震澤，窮探異境登龜黿。居民百戶石爲業，日夜采琢山不貧。山前森列戰白浪，猶似萬百鐵馬羣。雨昏浪打歲月古，千株萬穴僵復奔。自嗟才力本衰弱，安敢抵敵爲之文。況茲出產極易致，鄉俗見慣不甚尊。彼以至少合貴重，胡爲久棄如隱淪。偶逢積識見獎拔，眾目今乃稱奇珍。百人擁持大車載，城市觀走風濤翻。立於新亭面幽谷，共爲澡刷泥沙痕。凉泉下照嘉樹陰，翠影澄澹留煙雲。褒以篇章繪縑素，積歲汨沒一旦伸。苟非高賢獨賞激，終古棄卧於窮津。世人愛憎逐興廢，使我吟歎傷精神。
此邑有頂山，下潛子母虯。其子去爲雨，以救鄉人憂。前擘窮峯開，化出百丈湫。後因號破山，致祠獻庶羞。歲來省其母，風雹六月秋。煙雲騰蹋去，不復經月留。邑民賴其靈，雖旱歲有收。因成兩佛宇，幽邃號勝遊。磵泉走鸞車，松桂擁石樓。夜堂人噤滲，陰壁風颼飀。近年返暴雨，頗亦傷田疇。老農務祈禱，梵唄日不休。常爲釋徒利，乃作生民讎。嗚呼二虯者，其說何悠悠。
日月行上天，下照萬物根。向之生榮背則死，故爲萬物生死門。東西兩交征，晝夜不蹔停。胡爲虢山石，留此皎月痕常存。桂樹散疎陰，有若圖畫成。永叔得之不能曉，作歌使我窮其原。或疑月入此石中，分此二曜三處明。或云蟾兔好溪山，逃遁出月不可關。浮波穴石恣所樂，嫦娥孤坐初不覺。玉杵夜無聲，無物來擣藥。嫦娥驚推輪，下天自尋捉。繞地掀江蹋山岳，二物驚奔不復見。留此玉輪之迹在青壁，風雨不可剝。此說亦詭異，予知未精確。物有無情自相感，不間幽微與高邈。老蚌向月月降胎，海犀望星星入角。彤霞爍石變靈砂，白虹貫巖生美璞。此乃西山石，久爲月照著。歲久光不滅，遂有團團月。寒輝籠籠出輕霧，坐對不復嗟殘缺。蝦蟇縱汝惡觜吻，可能食此清光沒。玉川子若在，見必喜不徹。此雖隱石中，時有靈光發。土怪山鬼不敢近，照之僵仆肝腦裂。有如君上明，下燭萬類無遁形，光豔百世無虧盈。
雙塔老師古突兀，索我瑶琴一揮拂。風吹仙籟下虛空，滿坐沈沈竦毛骨。按抑不知聲在指，指自不知心所起。節奏可盡韻可收，時於疎澹之中寄深意。意深味薄我獨知，陶然直到羲皇世。曲終瞑目師不言，忽言昔常奉至尊。祥符天子政多暇，詔求絕藝傳中閽。紫宸仗退霜日紅，隨鞭入對蓬萊宮。平戎一弄沃舜聰，貂璫壁立亦動容。紫蘭之袍出禁府，聲華一日千門通。今來老病卧澤國，賞音不遇前事空。一雙玉鶴天上飛，人間但見枯死桐。幸逢寶器愜心手，因聲感舊涕灑胸。顧我踟躕不忍去，將行更欲留悲風。
新安道中物色佳，山昏雲澹晚雨斜。眼看好景嬾下馬，心隨流水先還家。步頭浴鳧暖出沒，石側老松寒交加。懷君覽古意萬狀，獨轉澗口吟幽花。
白石太古水，蒼厓六月冰。昏明咫尺變，身世逗留增。橋與飛霞亂，人間獨鳥升。風泉冷相搏，樓閣暮逾澄。反覆青冥上，躋攀赤日稜。唄音充別壑，塔影弔寒藤。仙掌挂太一，佛壇依古層。巖喧聞鬭虎，臺靜下饑鷹。晴檻通年雨，濃蘿四面罾。日光平午見，霧氣半天蒸。潭碧寒疑裂，鐘清遠自凝。陽陂冬聚筍，陰壁夏垂繒。有客饒佳思，高吟出遠凭。雄心翻青裏，遠目著軒騰。岑寂來清夜，沈冥接定僧。宿猿深更杳，落木靜相仍。松竹高無奈，煙嵐翠不勝。甘酸收脫實，坳隩布清塍。北野才沈著，南天更勃興。恣睢超一氣，黤黕起孤鵬。並澗寒堪摘，看雲重欲崩。行中向背失，呼處下高應。庭樹巢金爵，樵兒弄玉繩。斷香浮缺月，古像守昏燈。乳管明相照，莎髯綠自矜。深疑嘯神物，㩻欲敵殽陵。俯仰孤心撓，回翔百感登。畫圖風動壁，詩句涕霑膺。歲月看流矢，心腸劇斷絙。追攀初有象，悲憤遂相乘。故賞知無遁，遺靈若此憑。依然忍回首，愁絕下崚嶒。
痛矣真源喪，紛紜物象來。水輪今若此，此事亦宜哉。上下車交輻，周旋斗轉魁。咸淵日微墮，仙窟月初開。旁柅從爲用，垂絙重亦回。枘多初不曉，機密暗相該。圃外滄浪洩，庭間霹靂摧。玉飛千仞表，纓挂九泉隈。翻覆殊難定，牽連巧自媒。建瓴今比速，抱甕此相哀。平眡曾無覺，深窺遂可猜。團團釋子壁，軋軋雁王臺。解見陶埏運，寧觀將轂推。造端原有發，汲用始知材。本異道家意，定遭怡士咍。轉圓非雅具，欹器有深災。持滿忘前監，相傾自下催。流風無以復，視此一裴回。
踴甓皇都壯，盤基紫宙雄。山河供遠目，簷戶發高風。梯險三休上，輪開一氣中。門當谷子午，影落陌西東。韻鐸翻天籟，危觚駐夕紅。仙聆悲下俗，仰面識長空。絕若神擠至，深疑壑暗通。人寰如蟻垤，身世甚秋蓬。歎息興亡地，沈吟製作工。清思抱明月，狂欲把飛鴻。去矣登臨興，巍乎是造化功。凉襟當爽塏，幽意入鴻濛。頭角峯如揖，丹青樹不同。城郭回迤邐，閣殿失穹隆。可使孤懷放，胡爲萬恨然。何當得壯士，提取出塵籠。
有客自遠方，來以二字說。穆子病疾初，家事巨細缺。鄰人苦其求，醫師久以决。案杯小大空，布被旁午裂。餘喘尚能鼓，老憤知已結。目凄望羊泓，髭斷反蝟茁。憂酸繫餘生，嗥嘑留永訣。語妻後日計，書策未可徹。教子勤誦讀，時命不復說。吾屬何流離，眾人方草竊。凌子久道路，十口著羈紲。拾稆重江間，正值大饑節。既無裹飯交，疾走繼粗糲。又無執飲人，及時沃枯竭。惜哉損天命，痛焉在親絰。帝胡生爾身，世復稱其傑。胸伏氣萬丈，腸貯怨百折。艱難汨風波，顦顇墮霜雪。久僕勤龍鍾，弱女癡蹩躠。文隨寒餓空，道與煙燄滅。魂兮竟何歸，去矣不得別。中府豈無財，莫濟醫藥切。太倉豈無粟，莫解腹腸熱。天子聖在上，海內清欲澈。伊人胡不官，既死安得活。朝青與暮紫，神喜天不軋。昂車與怒馬，門滿道不絕。之子苟閒廁，斯民迺饕餮。高亢世弗親，方嚴鬼所掣。敢言才足珍，寧免否來齧。思潛淚輒抽，慘舊面成耋。舉目此牢落，側身今鄙媟。箴言耳空虛，險論口卼臲。作詩告石梁，聊以慰寒骨。
大荒孟冬月，末旬高舂時。日腹昏盲倀，風口鳴嗚咿。萬靈困陰戚，百植嗟陽衰。濃寒有勝氣，天凍無敗期。六指忽摇拽，羣蹠初奔馳。丸銅落蟾吻，始異張渾儀。列宿犯天紀，預念漢志辭。民甍函鼓舞，禁堞强崩離。坐駭市聲死，立怖人足踦。坦途重車僨，急傳壯馬敧。陵阜動撫手，礫塊當揚箕。停污有亂浪，僵木無靜枝。眾喙不敢息，沓嶂驚欲飛。踊塔撼鐸碎，安流蕩舟疲。倒壺喪午漏，顛巢駭眠鴟。居人眩眸子，行客勞髑兒。南北頓儵忽，西東播戎夷。四鎮一毛重，百川寸涔微。斗藪不如大，軒幹主者誰。共工豈復怒，富嫗安得爲。寧無折軸患，頓易崩山悲。眾蟄不安土，羣毛難麗皮。驚者去靡所，仆或如見擠。轟雷下檐瓦，決玉傾倉粢。雙顛太室吻，四躍宸庭螭。萬宇變旋室，百城如轉機。念此大災患，必由政瑕疵。勝社勇厥氣，孤陽病其威。傳是下乘上，亦曰尊屈卑。夫惟至靜者，猶不可保之。況乃易動物，何以能自持。高者恐顛墜，下者當鎮綏。天戒豈得慢，肉食宜自思。變省孽可息，損降禍可違。願進小臣語，兼爲丹扆規。偉哉聰明主，忽遺地動詩。
陰霜策策風呼虓，羌賊膽開兇燄豪。赤膠脆折乳馬健，漢野秋穟黄雲高。驅先老尩伏壯黠，裹以山壑鬼莫招。烽臺屹屹百丈起，但報平安摇桔槹。喜聞羸師入吾地，主將踴躍士惰驕。神鋒前揮擁勝勢，橫陣立敵俱奔逃。不知餌牽落檻穽，一麾發伏如驚飆。重圍八面鳥難度，相顧無路惟青霄。地形窄束甲刺骨，眥裂不復能相鏖。棄兵衮衮今不殺，部曲易主無纖囂。慟哭皇天未厭禍，空同無色勁氣消。狂童得志賤物命，隴上盤馬爲嬉遨。蒼皇林間健兒婦，翦紙瀝酒呼嗸嗸。將軍疾趨占葬地，年年載柩爭咸崤。朝廷不惜好官爵，絳蠟刻印埋蓬蒿。三公悲吟困數敗，車上輕重如鴻毛。白衣壯士氣塞腹，憤勇不忍羞本朝。重瞳三顧可易得，亮輩本亦生吾曹。窮居哀勞厭咄咄，歲月奔激朱顔凋。當年請行大明下，今日頹墮思南巢。陽羨溪光逗蒼玉，尺半健鯽煙中跳。便欲買田學秧稻，不復與世爭錙毫。奈何三世奉恩澤，肯以軀命辭枯焦。以知出處繫大義，一飯四顧情如燒。賀蘭磨劍河飲馬，頸繫此賊期崇朝。歸來天下解倒掛，玉色藹藹宸歡饒。筆傾江河紙雲霧，歎傾天業包陶姚。
江淮經歲旱，春暮忽然雨。亂點踰廣津，散灑入原土。萬物氣稍蘇，厲妖莫能聚。羣山洗故塵，紫翠坐可數。昏如籠纖紗，媚若隱紺縷。碧瓦南崦中，重疊出迥覩。扁舟凌空飛，白鳥入煙舞。遥林動新滋，顔色若可取。碧草弄微芳，低昂欲來語。緐聲過沙頭，上下謳啞櫓。濃澹新畫成，快愜久病愈。念此時多虞，豈得歲少阻。焦心閔疲農，虛口待香稌。縣吏事兇貪，氣若解縛虎。惟於縱誅斂，乃能奮怒武。青天雖云明，疑不照艱苦。此時忽霶霈，知有神物主。不然諸蒼生，性命委草莽。本蹷邦豈寧，皮去毛安附。歌此告巨公，行當視前古。
八月銀河好，天高夜自明。樓臺通迥意，風露得餘清。幾爲浮雲亂，都宜小雨晴。離人强回首，耿耿邈無情。
憶向江東太守園，猗猗甘樹蔽前軒。風摇玉蕊霏微落，霜發金衣委墜緐。枕畔冷香通醉夢，齒邊餘味滌吟魂。天彭路遠無因得，猶賴君心記舊恩。
洛陽宮殿鬰嵯峨，千古榮華逐逝波。別殿秋高風淅瀝，後園春老樹婆娑。露凝碧瓦寒光滿，日轉觚稜暖豔多。早晚金輿此遊幸，鳳樓前後看山河。
維帝私明哲，遥遥世可論。風流擅南國，文采續高門。才美趨賢路，名雄出帝閽。雍容初入幕，烜赫已開藩。黠吏腹心潰，疲民襦袴溫。讞刑曾攬轡，按俗亦飛軒。倚注宸襟切，淹回物論喧。朔區官益峻，憲府望彌尊。除弊朝之急，于時孰肯言。議高心不撓，補外眾爲冤。西雍新恩重，中臺故事存。政行殊有體，化洽密無痕。尺詔來丹扆，雙符換太原。具裝明晚野，大旆卷朝暾。惠愛留關輔，風威入塞垣。安車行急召，想望慰元元。
幾年塵土客京華，一日春乘犯斗槎。夢好夜歸全蜀道，眼明朝宴上林花。白頭佐邑非爲晚，藍綬還鄉亦可誇。況有雄圖看悟主，莫傷孤宦向天涯。
區區黠虜敢狂呼，遣使峨冠謁上都。輒出封章辭國命，妄傳聲勢困軍須。閉之塞漠爲良策，啖以民膏是失圖。淳俗易摇無自撓，每聞流議一長吁。
虛堂吏事稀，吟卧欲忘機。窗靜蜂迷出，簾輕燕誤飛。煩心傾晚簟，倦體快風衣。更想霜雲外，同君看翠微。
人云之子賢，文采出巴川。失意聲名在，還愛歲月遷。離懷春色裏，歸路夕陽邊。無廢青箱學，窮愁古亦然。
人言春雨好，更好晚來晴。樹色通簾翠，烟姿著物明。得泥初燕喜，避弋去鴻輕。誰見危欄外，斜陽盡眼平。
維神祚炎曆，發藴復含靈。嶷爾爲人瑞，居然出相庭。舜門登夙望，韋氏繼先經。積學方開隩，當官已發硎。純誠貫白日，闊步上青冥。才力回元氣，胸懷納四溟。八荒歸富壽，萬象染丹青。懇牘辭魁柄，開藩密帝扃。碧旌油重潤，蒼佩玉明熒。輿望知難轉，王心幾不寧。西羌動妖孽，秦塞困羶腥。羽奏飛關路，兜烽照濁涇。裴公辭激烈，袁相涕飄零。天爲移文象，人思奉典型。歡謠塞歸路，召節下宸廷。勝算劇破竹，威聲如走霆。折衝千里定，指畫眾心醒。大議虛懷納，訏謨前席聽。玉關收舊地，廟鼎續新銘。復聳巖巖石，增輝兩兩星。川源流盛美，岳鎮敵長齡。有客慙才薄，區區詠德馨。
有客論時事，相看各慘然。蠻夷殺郡將，蝗蝻食民田。蕭瑟心空遠，徘徊志自憐。何人同國恥，餘憤落樽前。
昔帝龍驤後，因池大此宮。蕭笳疊終日，旌仗展無窮。繪塑神靈集，飛潛爪角雄。陰軒常隱霧，暗堵亦含風。巨盜來移國，天王遽避戎。蒼黄狩巴蜀，倏忽陷河潼。閣殿回看遠，塵氛久見蒙。歸來故基在，不與往時同。疊瓦煙間碧，新蕖露下紅。波春蕩初月，沙晚發悲鴻。世變今無復，人愁杳莫終。樹穿瑶甃裂，碑碎玉樓空。九曲皆遺石，諸王祗斷蓬。興亡何足問，一一夕陽中。
昔也衣裾已化塵，驅車今去涉驚津。淮天蒼茫背殘臘，江路逶迤逢舊春。時有飄梅應得句，苦無蒸酒可霑巾。歸來莫戀溪山勝，楓鬼揶揄解笑人。
廟貌空山裏，垣頹入逕斜。尚應名竹素，不復祭牲豭。木暗鴞呼鬼，庭荒雀啅虵。有靈從寂寞，慎勿學兇邪。
不爲人間意，居然節物清。銀堂通夜白，金餅隔林明。醉客尊前倒，棲烏露下驚。悲歡今古事，寂寂墮荒城。
驅車長道久塵勞，一宿清宮醒骨毛。古檜有風天自籟，石壇多露鶴爭嗥。星河耿耿秋還迥，棲觀澄澄夜更高。吟對疎鐘俗機盡，已疑身世屬仙曹。
行穿翠靄中，絕澗落疎鐘。數里踏亂石，一川環碧峯。暗林麋養角，當路虎留蹤。隱逸何曾見，孤吟對古松。
下馬陵頭草色春，我一懷古一霑巾。陵邊又有纍纍冢，應是當年取酒人。
在昔朝元日，千門動地來。方隅正無事，輔相復多才。仗下簪纓肅，天中繖扇開。皇威瞻斗極，曙色辨崔嵬。赤案波光卷，鳴梢殿尾回。熊羆驅禁衛，雨露覆蘭臺。橫賜傾中帑，窮奢役九垓。只知營國用，不畏屈民財。翠輦還移幸，旻天未悔災。羣心爭困獸，回首變寒灰。曾以安無慮，翻令世所哀。行人看碧瓦，獨鳥下蒼苔。雖念陵爲谷，遥知禍有胎。青編遺迹在，此地亦悠哉。
雄心雖蓋世，竟亦棄羣臣。役重傾天下，時危啟聖人。石麟空舉首，銀海罷流春。隴闕今無復，應深行路塵。
社曲東邊風物幽，我來繫馬獨淹留。門前翠影山無數，竹下寒聲水亂流。酒壓新塵常得醉，花開番次不知秋。主公堆案縈官事，早晚歸來今白頭。
驅馬山前訪古蹤，僧居蕭灑隔塵籠。遶庭石鼈谷間水，入戶鳴鴟堆上風。無限老松秋色裏，數聲疎鐸月明中。村雞坐聽三號徹，去去前朝氣味同。
危構岧嶤出太虛，坐看斜日墮平蕪。白煙覆地澄江闊，皎月當天尺璧孤。疎磬悲吟來竹閣，青燈寂寞照吟軀。老僧怪我何爲者，說盡興亡涕淚俱。
蘭臺舊漫郎，爲邑上瞿唐。地僻風煙古，公餘日景長。江聲通白帝，山勢入青羌。落筆多佳句，時應滿錦囊。
晚色微茫至，前山次第昏。羸牛歸徑遠，宿鳥傍檐翻。盤喜黄粱熟，杯餘白酒渾。田家雖澹薄，猶得離塵喧。
春暮曾無屬物心，野行聊得據鞍吟。路經廢苑情通古，水遶蒼山意共深。殘日花間浮暖豔，斷雲樓外卷輕陰。騷人自昔傷鶗鴂，休苦風前送好音。
嫉惡曾收柱後冠，淹淪今未復榮班。青雲失路初心遠，白雪盈簪壯志閑。廄馬尚嘶驄奮迅，篋衣猶曝繡斕斑。風流縣尹多才思，時寄篇章與解顔。
朝野蔚多士，衮然良可羞。伊人秉直節，許國有深謀。大議摇巖石，危言犯采旒。蒼黄出京府，憔悴謫南州。引黨俄嗟尹，移書遽竄歐。安慙言得罪，要避曲如鉤。郢路幾束馬，荆川還泝舟。傷心眾山集，舉目大江流。遠動家公念，深貽壽母憂。橫身罹禍難，當路積仇讎。衛上寧無術，亢宗非所優。吾君思正士，莫賦畔牢愁。
溽暑倦幽齋，縱橫書亂堆。風多應秀麥，雨密不黄梅。乳燕並頭語，紅葵向背開。吟餘晴月上，凉思入尊罍。
院僻簾深晝景虛，輕風時見動竿烏。池中綠滿魚留子，庭下陰多燕引雛。雨後看兒爭墜果，天晴同客曝殘書。幽棲未免牽塵事，身世相忘在酒壺。
別院深深夏簟清，石榴開遍透簾明。樹陰滿地日當午，夢覺流鶯時一聲。
浩蕩清淮天共流，長風萬里送歸舟。應愁晚泊喧卑地，吹入滄溟始自由。
先君所乘馬，其色白於銀。磊落龍之種，權奇世共珍。獨嘶如想望，久步見精神。方目照代夜，拳毛刷渭津。鬣寒如擁浪，蹄駃不驚塵。潦倒已伏櫪，蒼黄仍借人。俄傳弊帷信，無復錦蒙親。倚棹思神駿，蕭然淚灑巾。
曾隨使旆此東歸，日日登臨到落暉。疇昔侍行猶總角，如今重過合霑衣。窺魚翠碧忘形坐，趁伴蜻蜓照影飛。風物依然皆自得，歲華飄忽賞心違。
京口古雄處，昔年嘗此過。風流看石獸，人事共江波。河轉路疑盡，日斜山更多。城樓鬰天半，回首恣吟哦。
寺古名傳唐相詩，三伏奔迸予何之。雲山相照翠會合，殿閣對走凉參差。清泉絕無一塵染，長松自是拔俗姿。二邊羌胡日鬭格，釋子宴坐殊不知。
東出盤門刮眼明，蕭蕭疎雨更陰晴。綠楊白鷺俱自得，近水遠山皆有情。萬物盛衰天意在，一身羈苦俗人輕。無窮好景無緣住，旅櫂區區暮亦行。
氣象清雄天與鄰，世間不合有埃塵。擬將累句酬佳景，只恐江山解笑人。
密樹重蘿覆水光，珍禽無數語琅琅。驚帆瞥過如飛鳥，回首風煙空斷腸。
當年共醉此橋邊，道舊狂歌至暮天。得句旋題新竹上，移舟還傍亂花前。君埋塵土骨應化，我逐風波心欲燃。落日長號感人事，沙頭寂寞上漁船。
畫鷁低飛湖水平，高低樓閣滿稽城。人遊鏡裏山相照，魚戲空中日共明。盡是荷風香不斷，忽逢溪雨氣尤清。籃輿却上蘭亭步，猿鳥雲蘿伴此行。
杳杳波濤閱古今，四無邊際莫知深。潤通曉月爲清露，氣入霜天作暝陰。笠澤鱸肥人膾玉，洞庭柑熟客分金。風烟觸目相招引，聊爲停橈一楚吟。
鑑湖盡處眾峯前，寺古蕭疎水石間。殿閣北垂連禹廟，松筠東去入稽山。坐中巖鳥自上下，吟久溪雲時往還。我厭區區走名宦，未能來此一生閑。
公自登臨闢草萊，赫然危構壓崔嵬。凉翻簾幌潮聲過，清入琴尊雨氣來。疇昔江山何處好，生平懷抱此中開。東南地本多幽勝，此向東南特壯哉。
支肘聽潮聲，喧豗久未停。隨風過漁浦，伴月出滄溟。鰌穴浚時滿，胥神果有靈。連天卷雲霧，徹曉下雷霆。捨檝游心倦，憑闌醉魄醒。誰窮造物意，擬訪酈元經。
長風天外來，十幅健帆開。仰首飛雲合，牽心翠竹回。閑觀水知性，靜與睡爲媒。始覺揚舲快，疲駑亦可哀。
曙光東向欲朧明，漁艇縱橫映遠汀。濤面白煙昏落月，嶺頭殘燒混疎星。鳴根莫觸蛟龍睡，舉網時聞魚鼈腥。我實宦遊無況者，擬來隨爾带笭箵。
霽霞飛盡失西東，水入天光浩氣中。籍籍輕帆一遊鳥，似乘風力上虛空。
旅櫂出江湖，漂然迹更孤。風波數破膽，時事一長吁。聞說西羌使，猶稽北闕誅。俗言無上策，且復醉茱萸。
春陰垂野草青青，時有幽花一樹明。晚泊孤舟古祠下，滿川風雨看潮生。
才發經綸地，心開忠義源。朝端遺盛業，泉下閟英魂。儲禁追封美，儀曹集謚尊。他年還駟馬，餘德在高門。
中臺典故明，二府弼諧成。車挂身方佚，舟移世共驚。霜風吹縞帳，野月照丹旌。寂寞都門路，傷哉如昔行。
自嗟疏野性，不曉世塗艱。仰首羨飛鳥，冥心思故山。剛來投密網，誰復爲顰顔。寄語高安素，今思日往還。
去年急雪灑窗夜，獨對殘燈觀陣圖。今夕悲風撼軒竹，又來開卷擁寒爐。禪房瀟灑皆依舊，世路崎嶇有萬殊。
春風奈別何，一櫂逐驚波。去國丹心折，流年白髮多。脫身離網罟，含笑入煙蘿。窮達皆常事，難忘對酒歌。
幽人漂泊興無窮，弄水尋花處處同。春入水光成嫩碧，日勻花色變鮮紅。靜中物象知誰見，閑極情懷覺道充。寄語悠悠莫疑我，五湖今作狎鷗翁。
塌翼下層雲，飄然江漢濆。蒼蠅休聚謗，白鳥已爲羣。銀鯽晨烹美，松醪夜酌醺。生平同得失，此日又逢君。
忽忽賞節物，區區何所歸。天陰鳥自語，水落岸生衣。客況知誰念，人生與願違。東風百花發，獨採北山薇。
山氣復清淮，亭臨亂石開。旅愁無處避，春色爲誰來。酒賴啼鶯送，歌隨去雁哀。相携聊一醉，休使壯心摧。
春風如怒虎，掀浪沃斜暉。天闊雲相亂，汀遥鷺共飛。冥冥走陰氣，凜凜挫陽威。難息人間險，臨流涕一揮。
維舟亭下偶登臨，下蔡風流古至今。遠嶺抱淮隨曲折，亂雲行野乍晴陰。幽人憔悴搔白首，啼鳥哀鳴思故林。觸處塗窮何足慟，直回天地入悲吟。
輕舟留滯已春殘，携手栖栖田野間。盡日東風吹百草，有時雙鷺下前灣。古爲少見如君困，世上應無似我閑。抖擻塵襟莫回首，謗書終不到溪山。
五年六經此，仰首歎勞生。山是往時色，人皆今日情。機心去國少，塵眼向淮明。物理吾俱曉，漂流安足驚。
古郡登臨足勝遊，使君才調更風流。過雲送雨海山暗，斜日催蟬江樹秋。屢辱嘉招嗟放棄，又傳新詠慰淹留。霜天乘興當西謁，共醉城尖四望樓。
一舸風前五兩飛，南遷今去別慈闈。人生多難古如此，吾道能全世所稀。幸有江山聊助思，莫隨魚鳥便忘歸。君親恩大須營報，學取三春寸草微。
寺裏山因花得名，緐英不見草縱橫。栽培翦伐須勤力，花易調零草易生。
別院簾昏掩竹扉，朝酲未解接春暉。身如蟬蛻一榻上，夢似楊花千里飛。嗒爾暫能離世網，陶然直欲見天機。此中有德堪爲頌，絕勝人間較是非。
鐵面蒼髯目有稜，世間兒女見須驚。心曾許國終平虜，命未逢時合退耕。不稱好文親翰墨，自嗟多病足風情。一生肝膽如星斗，嗟爾頑銅豈見明。
吳天摇落奈愁何，病起風前白髮多。爭得松江變醇酒，拍浮終日恣酣歌。
年華冉冉催人老，風物蕭蕭又變秋。家在鳳皇城闕下，江山何事苦相留。
落月銜栖露乍零，竹間孤唳入青冥。未知蟋蟀緣何事，牀下微吟不暫停。
月晃長江上下同，畫橋橫絕冷光中。雲頭豔豔開金餅，水面沈沈卧綵虹。佛氏解爲銀色界，仙家多住玉華宮。地雄景勝言不盡，但欲追隨乘曉風。
易毀唯遷客，難諧是俗情。愁多怯秋夜，病久厭人生。委順聞之舊，衰羸見者驚。新詩如接侍，吟罷涕淋纓。
滄浪獨步亦無悰，聊上危臺四望中。秋色入林紅黯澹，日光穿竹翠玲瓏。酒徒漂落風前燕，詩社調零霜後桐。君又暫來還徑去，醉吟誰復伴衰翁。
溪聲來從一氣外，樓閣插在蒼霞中。豔歌橫飛送落日，哀箏自響吹霜風。低昂黛色四山黯，凌亂纈紋疎樹紅。憑闌揮手問世俗，何人得到蟾蜍宮。
落晚天邊燕席開，溪山相照絕纖埃。綠楊有意簷前舞，凉月多情海上來。香穗縈斜凝畫棟，酒鱗環合起金罍。自疑身是乘槎客，泛徹銀河却欲回。
歲律崢嶸臘候深，一天風雪卷愁陰。故人默默懷交意，逐客栖栖上國心。千里相望空盼盻，當年下吏阻追尋。咄嗟謗口聞高誼，披豁羈懷見雅吟。學道元將禦窮困，浮生何必計升沈。世間機穽知難避，往者圖書可自箴。猶得雲山開醉眼，可無俗物撓沖襟。鵩來閒暇何須怪，鬼見揶揄豈易禁。楚客留情著香草，啟期傳意入鳴琴。夫君自上丹霄去，莫忘雲泉寄好音。
前歲京都吏議諠，勁弓摧翮兩連翩。男兒窮困終歸道，世路傾危自有天。雲壑已通塵外意，茅齋仍得日高眠。寄聲吾舅無相念，今作江湖九館仙。
嬌騃人家小女兒，半啼半語隔花枝。黄昏雨密東風急，向此漂零欲泥誰。
一逕抱幽山，居然城市間。高軒面曲水，脩竹慰愁顔。迹與豺狼遠，心隨魚鳥閑。吾甘老此境，無暇事機關。
陰風攪林壑，驟雨到江湖。白日不覺沒，緐雲何處無。樓吟凉筆硯，溪夢亂菰蒲。聞說京華盛，污泥入敝廬。
三夕月俱好，清光惟望多。風應落桂子，露恐減金波。念昔歡娛極，如今羈旅何。窮猿不相棄，夜夜伴吟哦。
正聲今遁矣，古道此焉存。商緩知臣僭，風薰見帝尊。雄豪尚餘勇，淡泊忽忘言。緐極殊無閒，來長若有源。已能通變化，直可探胚渾。此理師應得，西風獨掩門。
浪遊天下訪知音，健節亭亭恥陸沈。當日拜官隨鶴版，此時孤宦入蛇林。羈愁雖得著書樂，風物能傷遷客心。顧我冥頑如瓦石，爲君分袂亦悲吟。
生事飄然付一舟，吳山蕭寺且淹留。白雲已有終身約，醁酒聊驅萬古愁。峽束蒼淵深貯月，巖排紅樹巧裝秋。徘徊欲出向城市，引領烟蘿還自羞。
雲霓收壯氣，星象卷英魂。賢去人何賴，才亡世不尊。論兵虛玉帳，問俗失朱轓。自爲知音絕，低回慟寢門。
忠義平生事，聲名夷翟聞。言皆出諸老，勇復冠全軍。冥莫知誰主，賢愚豈更分。江頭送丹旐，哭向九華雲。
異鄉風俗傷嘉節，久客情懷喜友人。共挈一尊諸處賞，誰家得似故園春。
羈旅怯春風，風光上國同。情如花有約，愁與酒相攻。雨外傷飄燕，樓頭羨去鴻。西郊遊冶地，誰復醉芳叢。
微物亦生輝，輕風弄客衣。花閑情脈脈，蝶煖喜霏霏。望國勳名晚，傷時歲月飛。淹留伴猿鳥，何日片帆歸。
雨隔疎鐘曉不知，春風吹夢過江西。雨聲破夢北窗響，卧意江西路亦迷。
花枝低敧草色齊，不可騎入步是宜。時時携酒祗獨往，醉倒唯有春風知。
夜雨連明春水生，嬌雲濃暖弄陰晴。簾虛日薄花竹靜，時有乳鳩相對鳴。
瑟瑟清波見戲鱗，浮沈追逐巧相親。我嗟不及羣魚樂，虛作人間半世人。
揚鞭望招隱，塵思漠然收。雲接青林合，泉兼碧草流。疎鐘傳別壑，晚日動前樓。嘉遁平生志，吁嗟得暫遊。
亂蟬咽咽柳霏霏，獨上危亭俯落暉。江外山從林下見，城中人向渡頭歸。風烟遠近思高遁，豺虎縱橫難息機。出處兩乖空自撓，傷哉吾道欲何依。
曉色兼秋色，蟬聲雜鳥聲。壯懷消鑠盡，回首尚心驚。
南灣晚泊一徘徊，小徑山間佛寺開。石勢向人森劍戟，灘光和月瀉瓊瑰。每傷道路銷時序，但屈心情入酒盃。夜籟不喧羣動息，長吟聊以寄餘哀。
獨遶虛亭步石矼，靜中情味世無雙。山蟬带響穿疎戶，野蔓盤青入破窗。二子逢時猶死餓，三閭遭逐便沈江。我今飽食高眠外，惟恨醇醪不滿缸。
山陰不見換鵝經，京口今存瘞鶴銘。蕭灑集仙來作記，風流太守爲開亭。兩篇玉蕊塵初滌，四體銀鉤蘚尚青。我久臨池無所得，願觀遺法快沈冥。
今古何山是勝遊，亂峯縈轉繞滄洲。雲含老樹明還滅，石礙飛泉咽復流。遍嶺烟霞迷俗客，一溪風雨送歸舟。自嗟塵土先衰老，底事孤僧亦白頭。
玉人携手弄秋英，尋徧池臺見月生。小杜有靈應羨我，今爲閑客此閑行。
謾走聲名三十年，亦曾文采動君前。玉顔皓齒他人樂，獨守殘燈理斷編。
風雨夜寒新，空齋感慨頻。詩書窮不放，燈火靜相親。眺聽時懷土，低摧動畏人。漫書成咄咄，遠吠厭狺狺。念昔罹憂患，唯君共苦辛。漂流數千里，會合十餘旬。各閔傷弓翼，聊同煦沫鱗。誰知公冶罪，眾笑伯龍貧。隔絕今一水，暌離將再春。喜篇數爲貺，尺牘亦相珍。倚伏時難定，屯亨理亦循。劍埋猶有氣，蠖屈尚能伸。邦國方登俊，江湖且放神。不憂知在命，任重莫如身。白首襟期遠，青雲志業均。陶然任元化，慎勿損天真。
去年把酒共徘徊，今日尋幽獨此來。竹密似嫌閑客入，梅含應待主人開。贊謀盛府方投刃，捍患長隄正展才。早晚得歸如舊約，伴君池上倒尊罍。
寒雀喧喧滿竹枝，驚風淅瀝玉花飛。霜柑糖蟹新醅美，醉覺人生萬事非。
江雲春重雨垂垂，索寞情懷送客歸。不憤東風促行棹，羨他雙燕逆風飛。
我爲名驅苦俗塵，師知法喜自怡神。未知歡戚兩忘者，始是人間出世人。
全吳氣象豪，詩思合翹翹。風雅久零落，江山應寂寥。會將趨古淡，先可去浮囂。好約長吟處，霜天看怒潮。
勢壓蒼崖險可驚，攀雲半日到軒楹。旁觀竹樹回環翠，下視湖山表裏清。慚覺愁隨烟靄散，只疑身有羽翰生。他年君挂朱轓後，蠟屐邛枝伴此行。
誰鑿幽軒刮眼清，湖中嘉處更禪扃。龍聽夜講寒生席，鷗伴晨齋暖戲庭。水月澄明應作觀，雲山濃淡自開屏。我公亦爲留奇句，此地人間合有靈。
公鎮西都擁劇權，遠嗟窮苦寄新篇。氣雄迥出關河外，句險空驚魚鳥前。玉帳夜嚴兵似水，茅齋春靜草如烟。才愚榮悴皆殊絕，自笑相酬更斐然。
嘉果浮沈酒半醺，床頭書冊亂紛紛。北軒涼吹開疎竹，卧看青天行白雲。
嘉樹名亭古意同，拂簷圍砌共青葱。午陰閑淡茶烟外，曉韻蕭疎睡雨中。開戶常時對君子，遶軒終日是清風。盤根得地年年盛，豈學春林一晌紅。
曾以文章上石渠，忽因讒口出儲胥。致君事業堆胸臆，却伴溪童學釣魚。
糟牀新壓響泠泠，敧枕初聞睡自輕。幾段愁悰俱滴破，一番歡意已篘成。空階夜雨徒傳句，三峽流泉無此聲。只待松軒看飛雪，呼賓同飲甕頭清。
向夕依闌念昔遊，蕭條節物更他州。池平不動天深碧，月色無情人獨愁。千里江山幽信絕，一場風露敗荷秋。征鴻急急知何事，斷續哀鳴過不休。
大榮大辱，能生死人。二物不並，以撓厥真。之子病悶，腸如車輪。勞憂到母，餓寒著身。世俗鹵莽，輒置莫親。文彩光豔，伏不得伸。悽吟哀號，酸入四鄰。夜計破午，若燕若秦。腹憤軋軋，胸奇陳陳。淮國晚嶺，吳渠春津。去謝夙藴，歸逢故辛。雌火在丑，刮鑿遯屯。駕風鞭霆，以脫凡鱗。
曾携舊書卷，來宿古禪林。方外求知性，詩中得賞音。爐開山夜靜，門掩雪天陰。杌上一寒硯，燈前三苦吟。韵强顔汗落，句切鬢絲侵。玉就還重琢，河窮更遠尋。穴爭探乳虎，沙獨揀良金。字穩天星轉，篇終海月沈。唱酬同記錄，得失暗規箴。木鐸不徇路，薰風難和琴。半生誰引手，中道比分襟。分野三吳闊，年華二紀深。師方傳祖印，我欲謝朝簪。嶺外烟嵐地，湖邊雲水心。情悰張翰鱠，夢想陸機禽。松下莓苔石，何年重訪臨。
昔別蘋初生，離謳發清商。契闊幾何時，遺囀猶在梁。我亦宦遊者，吳會非我鄉。三考一瞬息，扁舟引徜徉。邂逅通夕語，弭棹水中央。淡景月照戶，遥音鴈南翔。攄意良未盡，詎及羅酒漿。子去尚千里，道路阻且長。嶔崎慎所歷，無令馬玄黄。
君與我同好，數過我不窮。對之酌綠酒，又爲鳴絲桐。作詩寫此意，韵和霜間鐘。清篇與翠榦，歲久日益穠。惜哉嵇阮放，當世已不容。吾儕有雅尚，千載挹高蹤。
參差峯岫晝雲昏，入望交蘿濁浪奔。震澤湧山來此岸，華陽連洞到東門。日生樹掛紅霞脚，風起波摇白石根。聞有上方僧住處，橘花林下採蘭蓀。
積翠湖心迤邐長，洞臺蕭寺雨交光。鳥行黑點波濤白，楓葉紅連橘柚黄。人我絕時隈樹石，是非來處接帆檣。如何遂得追遊性，擺却營營不急忙。
一酌澆腸俗慮奔，鷃微鵾大豈堪論。楚靈當日能知此，肯入滄江作旅魂。
忽憶前年科第後，此時雞鶴蹔同羣。秋風惆悵忽吹散，雞在中庭鶴在雲。
楚天遥望每長嚬，宋玉襄王盡作塵。不作瑶姬歌入夢，更爲雲雨待何人。
漢文窮相作前王，慳惜明珠不斗量。翡翠鮫綃何所直，千裨萬補上書囊。
紛紛從此見花殘，已覺長繩繫日難。樓上有愁春不淺，小桃風雨凭闌干。
百丈清溪見戲鱗，嚴公祠宇與天鄰。此中舊隱君歸去，笑指人寰一片塵。
躋攀出上楹，疊勢與雲平。日暮蒼煙合，秋來遠水明。幽軒開極望，疎磬落餘清。便有飛騰意，俄嗟俗慮縈。
五雲寺下石橋邊，六月谿風灑面寒。今正炎天君獨往，松閒尋我舊題看。
擊槳轉山曲，雲間谿更深。鳧鷗带波起，藻荇共魚沈。上國久離意，故人相念心。天涯逢絕景，不得對清吟。
翠微曾與客同遊，陟險搜奇興未休。八載重來驚老大，千年高詠想風流。雲迷複嶺深藏洞，水落寒江遠見洲。安得符離張太守，畫圖再與瀉清愁。
城南飛橋跨青溪，度橋並轡千丈隄。隄窮水盡翠微出，繫馬道旁尋杖藜。巉巉石骨不見土，一色新削青玻瓈。怪巖奇壑分左右，絕頂俯睨長江低。當時登高插菊處，至今勝日爭提携。荒亭已頹斷碣仆，霜草滿地寒螿啼。杜郎風流杳何處，祇有茲山仍號齊。其間一洞景更絕，喜子曾遊知舊蹊。踰岡陟巘數里險，路斷忽復忘東西。石芒鉤衣藤罣帽，荒榛叢篠交冥迷。遥呼野人問不識，下趨却踏湖邊畦。前邊佳處似髣髴，興倦不惜重攀躋。徑穿蒙密得竅六，俛首匍匐藤拄臍。日光忽漏天宇小，所見正爾如醯雞。流蘇承蓋結高屋，旁入詰曲房與閨。卦蓍二碑史氏植，欲讀柰此苔蘚泥。斯人好事世亦少，挽置俛視茫無梯。崖間名字半磨滅，後來遊者猶堪稽。摸碑幸寄却細讀，我思仍欲煩鎸題。
滁陽太守好山水，公餘日醉羣山間。滁峯環回秀相倚，作亭正對溪山前。
崑崙氣候西時春，紫府光陰夜如曉。來時不用五雲車，跨著清風下蓬島。
沿橋待金鯽，竟日獨遲留。
詩題：田家詞首句：南風霏霏麥花落。
詩題：南園首句：西施臺下見名園。
詩題：游靈巖寺首句：古來興廢一愁人。
無正文。
維揚一株花，四海無同類。年年后土祠，獨比瓊瑶貴。中含散水芳，外團蝴蝶戲。酴醾不見香，芍藥慚多媚。扶踈翠蓋圓，散亂真珠綴。不從眾格繁，自守幽姿粹。嘗聞好事家，欲移京轂地。既違孤潔情，終誤栽培意。洛陽紅牡丹，適時名轉異。新榮託舊枝，萬狀呈妖麗。天工借顔色，深淡隨人智。三春愛賞時，車馬喧如市。草木稟賦殊，得失豈輕議。我來首見花，對花聊自醉。
俗人之愛花，重色不重香。吾今得真賞，似矯時之常。所愛夜合花，清芬踰眾芳。葉葉自相對，開斂隨陰陽。不慚歷草滋，獨擅堯階祥。得此合歡名，憂忿誠可忘。茸茸紅白姿，百和從風颺。沉水燎庭檻，薰陸紛纓裳。彌月固未歇，況茲夏景長。凡目不我貴，馥烈徒自將。仲尼失滅明，史遷疑子房。以貌不以行，舉世同悲傷。予欲先馨德，羣豔孰可方。埋饒妖牡丹，須讓花中王。
事小不可忽，議或戒蜂蠆。蜂蠆之中人，始意脫己害。人兮怒一蠚，爲報速睚眥。白晝擿危巢，夜燭窮纖介。必獲而後已，立死以爲快。彼誠畜微毒，謂己有所賴。失於小不忍，而自取糜壞。吁嗟陰巧徒，毒萬蜂蠆大。包潛中善良，斷腕未足駭。小或一身危，甚則家族逮。淵微如鬼神，無隙可漏敗。君子被戕賊，守道不爲怪。有時醜迹露，事或無可奈。一旦吾道行，乃置之度外。使其自愧縮，似不容覆載。非力不足較，顧有盛德在。陰巧既常幸，蜂蠆胡不貸。
剝剝復卜卜，意若念良木。營營求蠹心，未獲空我腹。或露一襠紅，或展雙翅綠。捷緣都盧橦，響弄羯鼓曲。搜索不知疲，利嘴信摧禿。忽爾破姦宄，種類無遺族。內孽固難辨，一發知潛伏。彼實害珍材，盡殄此非酷。直疑天意深，不使嗜粱肉。專爲眾蠹仇，侍飫弗與足。如令知庶味，恣擇蟲與粟。杞梓任陰賊，長喙罷攻觸。飽食作羣飛，時下泉沼浴。歸鳴凉樹陰，暮趁高枝宿。
來鳦趨社期，翩若天外至。徘徊大厦間，汲汲營巢意。中心有所託，自謂得其地。銜泥兩吻瘡，旦暮不少憩。主人愛高堂，病爾如疣贅。爾巢屢膚寸，長梃輒摧墜。胡爲不識嫌，又續前功棄。何處無蓬茅，自足爲生計。不爾卵而覆，其禍愈非細。予既傷爾愚，竊復探爾志。孜孜不忍去，欲動主人義。萬一憐其勤，庶獲息我類。臣棟既不撓，出處安且貴。其能無報乎，唯守信無貳。年年應候來，馴狎如兒稚。雙雙軒戶前，爲君作嘉致。不學君家客，去就惟勢利。微羽一知歸，至死不他詣。
彫堂瞰寶欄，有花病不妍。誰知窮山顛，牡丹一尺圓。寶欄鋤溉足，窮山風日煎。彼此不得地，天道胡爲然。兩適豈易得，茲恨無窮年。
人觀落葉悲，我視落葉喜。請看四序速，次第若屈指。風霜一瞬過，望春時有幾。榮固悴之端，衰亦盛之始。須知眾木踈，便是羣芳啟。舉此較人事，蓋不異物理。否泰與消長，反復殊未已。釀酒整笙歌，坐待新萌起。
夫子春秋之所記，二百四十有二年。謹嚴之法不可犯，欲示萬世天子權。禮樂征伐必上出，諸侯雖大莫得專。周平東遷魯君隱，王綱壞裂勿復聯。天王所存位與號，列國自用公承傳。齊桓晉文無實義，挾周狥己掩大愆。不歸聖筆立中制，誰其當罪誰其賢。絲紛五傳角同異，各專門記執所偏。遂令學者蹈迷徑，不探元本遭羈牽。至於歆向父子間，亦反天性相鑱鎸。何休杜預范甯輩，離經附傳以臆箋。膏肓廢疾互譏病，雖欲針起難自痊。前人文字安可數，議難啾唧秋嘒蟬。有唐名儒陸淳者，始開奧壤窺源泉。我朝又得孫明復，大明聖意疏重淵。劉生新解最後出，了無塞礙成通川。所趨旨義極簡正，撐拄異論牢且堅。事不歸王皆不與，達經之志所以然。詩三百可一言蔽，曰思無邪而已焉。方今四海大一統，萬里號令猶君前。安不思危易其治，毋容僭亂生階緣。往持此說助邦政，坐令當扆尊如天。
花梢點紅芽綠茁，宴亭爽塏堋雲列。呼賓習射次序升，體裁人人矜㔢挃。六鈞力副百中藝，由基注目老羿拽。支左屈右何大工，象弭急收如列缺。須臾一鏑入鵠心，畫鼓連轟盡聲喝。後者審固意愈精，有時大呼劈箭筈。惜哉最是毫釐差，彩侯似動笴微撇。分明角勝各記暈，將終或爲一箭奪。當筵主籌令難犯，大白時舉出正罰。此禮自古尤所重，矍圃去留宜有別。五善大抵主和容，不止穿楊與穿札。因憶當年黠羌叛，非才誤授將軍鉞。帳下貔貅十萬師，力過生犀心似鐵。大人未許覆兇巢，飭謹封垂禦侵越。悍夫猛士志待騁，貯填憤氣何由洩。正值高秋天氣寒，塞場霜重嚴風刮。約束偏裨整隊兵，旌旗爍電戈矛雪。驅出長郊閱奇陣，離合應麾皆有節。次引精銳較絕技，控弦命中無虛發。氣豪馬健走危坡，直下千尋未嘗蹷。收軍校獵圍平原，犬順人呼鷹解紲。山麋衝軼犯勁矢，崗兔奔跳迷狡穴。大鵰盤空不輕搏，老狐仰視肝膽裂。駐鞍賞獲犒部曲，浪瀉酒車論染血。將軍未酣眾心醉，耳後風生鼻頭熱。此日淮藩奉寬詔，朱輪慢輾行春轍。鈴索聲沉訟牒稀，優游大可養踈拙。斜蒿青青鱭鱠新，公醪香重醅才撥。射堂對客且相娛，不妨樂事陶嘉月。襟懷聊與水雲閒，夢魂猶寄關山闊。逢辰未立赫然勳，破的求功真瑣屑。欲得心如外貌歡，報國之誠盡攄豁。
淮南常歲冬猶燠，今年陰沴何嚴酷。黑雲漫天一月昏，大雪飛揚平壓屋。風力軒號助其勢，擺撼琳瑯摧凍木。通宵徹晝不暫停，堆積樓臺滿溪谷。有時造出可憐態，柳絮梨花亂紛撲。乘溫變化雨聲來，度日階庭恣淋漉。幾縈寒霰不成絲，驟集踈簷還掛瀑。蟄蛙得意欲跳擲，幽鷺無情成挫辱。罾魚江叟冰透蓑，賣炭野翁泥沒輻。閭閻細民誠可哀，三市不喧游手束。牛衣破解突無烟，餓犬聲微饑子哭。我聞上天主時澤，亦有常數滋農穀。膏潤均於一歲中，是謂年豐調玉燭。此來盛冬過爾多，却慮麥秋欠霑足。太守憂民仰天祝，願曙氛霾看晴旭。望晴不晴無奈何，擁被醉眠頭更縮。
春去惜餘景，偶來郊外觀。蕪城千古恨，一顧殊悲酸。荒祠枕大道，尚記吳城邗。遠近綠陰合，水襯紅莢殘。隴麥齊若剪，隨風卷波瀾。罷農喜有望，守臣心粗寬。蕭踈禪智寺，壞址不甚完。叢花亂芍藥，籬竹摧琅玕。空有亭亭柏，成行如筆端。供帳具朝膳，僚寀成清歡。小杜詩板暗，樂石曾未刊。乘興詣茶圃，百步登平巒。摘焙試烹啜，甘挹零露漙。午過倦微暑，堤路騰歸鞍。天子憂歲旱，引咎古所難。列郡承新詔，朝夕弗敢安。況此行春意，固不在遊盤。朝廷責吏治，莫若久其官。政和氣亦應，災沴無由干。願循三載舊，庶幾酬素餐。
廣陵芍藥真奇差，名與洛花相上天。洛花年來品格卑，所在隨人趁高價。接頭著處騁新妍，輕去本根無顧藉。不論姚花與魏花，只供俗目陪妖姹。廣陵之花性絕高，得地不移歸造化。大豪人力或强遷，費盡雍培無豔冶。東君固是花之主，千苞萬萼從榮謝。似矯東君泛愛心，枉殺春風不肯嫁。遂令天下走香名，髣髴丹青競誇詫。以此揚花較洛花，自合揚花推定覇。其間絕色可粗陳，天工著意誠堪訝。仙家冠子鏤紅雲，金線粧治無匹亞。旋心體弱不勝枝，寶髻欹斜猶墮馬。冰雪肌膚一纈斑，新試守宮明似赭。雙頭兩兩最多情，象物更呈鞍面窊。樓子亭亭欠姿媚，特有怪狀堪圖寫。見者方知畫不真，未見直疑傳者詐。前賢大欲巧賦詠，片言未出心先怕。天上人間少其比，不似餘芳資假借。我來淮海涉三春，三訪龍興舊僧舍。問得龍興好事僧，每歲看承不敢暇。後園栽植雖甚蕃，及見花成由取捨。出羣標致必驚人，方徙矮壇臨大厦。客來只見軒檻前，國艷天姿相照射。因知靈種本自然，須憑精識能陶冶。君子果有育材心，請視維揚種花者。
慶曆丙戌夏，早氣蒸如焚。行路盡嬰暍，居人猶中瘟。墮鳥不收喙，游魚幾爛鱗。絺綌亦難御，更值成雷蚊。驕陽斷雨脈，焦熬逾五旬。農塍坐耗裂，縱橫龜灼文。眾目血坼眥，日睇西郊雲。守臣卹民病，心亂千絲棼。祈龍割舒雁，縱陰開北門。古法久弗驗，羣祠益致勤。徧走于境內，神兮若不聞。或時得泛灑，濛濛才濕塵。豐年望既絕，節候俄秋分。忽爾降大澍，霄冥連日昏。垂空狀戰戟，入霤疑傾盆。田禾十九死，强漬枯槁根。蕭稂賤易活，勢茂如逢春。蛙黽渴易滿，泥躍嬉成羣。濟物乃容易，應時何艱辛。轍鮒骨已壞，徐激西江津。谷黍霜已厚，始調鄒律溫。天意執可問，對之空氣吞。
去年大雪如山積，今年大旱千里赤。凍民虛死麥實少，稻子空乾無一獲。陰陽之沴已過差，物理固知當反極。入冬和氣漸融怡，霈澤時時蘇土脈。廣莫朝來一陣寒，變作雪花紛亂坼。瓊樹瑶臺豁眼明，直疑誤到神仙宅。城中喜色與歡聲，併在高樓歌舞席。老農視之笑復啼，大言累歲遭兇厄。纔下種時雨雪多，禾稼欲成無一滴。此回雖有豐登兆，未信天公真愛惜。太守聞之亦慘顔，造化誠哉非易測。但願天意悔前禍，豈使吾民常慼慼。
仲尼大聖人，文武亦云學。況其下者乎，而不事礱琢。伊予之逢辰，進本任愚樸。今辱寄中山，地重扼幽朔。日懼不克堪，誤上所簡擢。古之良守帥，功業甚奇卓。思以救空踈，志慕極堅確。後圃新吾堂，左右謹圖模。公餘時縱觀，大可儆齪齪。奔雷發聾聵，皎日破昏濁。苟能奉規矩，曷愧大匠斲。或此賢賓僚，指顧便揚攉。四座企清風，耳目外優樂。子好虛名哉，事實出誠愨。庶幾得涓塵，聊以助海嶽。唯有大忠心，不在先覺覺。
中山雄北邊，地得要害扼。烽警昔未徹，民日困兵革。一從無事來，歷祀且半百。戈矛既錢鎛，比屋遂仁宅。人生亦自勞，營業鮮暇隙。誠哉百日勤，固願一日適。爲政本人情，三代所不易。漢吏稱循良，在宣布恩澤。茲吾治廢園，大揭眾春額。庶乎時節遊，使見太平迹。園中何所有，風物難具籍。方塘百畝餘，遥派逗寒碧。虛亭跨彩橋，孤嶼聳幽石。環堤柳萬株，無時張翠帟。移得江南天，不覺萬里隔。芳林灼灼花，次第錦繡坼。三春爛熳時，爲民開宴席。觀者如堵牆，士女雜城陌。野態得天真，靚粧非俗格。惟意任所如，去來何絡繹。多歡知有今，勝致駭非昔。如登老氏臺，懷抱罔不釋。既以休吾民，又足奉嘉客。清暑暨凉秋，池景尤可惜。紅蕖四照香，風送入絺綌。乘興命輕舟，縱賞緩撐刺。芳餌須鱠資，綠房欣手摘。就飲圓荷中，一當數大白。時見羣鷗飛，驚此紅袖拍。獻酬如未快，申令喜相搦。或見大敵怯，便可遺巾幗。酣戰方氣振，俄景忽晡夕。人笑山公歸，酩酊倒巾幘。誰知酩酊心，自有制勝策。
賢輔于朝廷，中外唯所用。中則翊萬樞，天業日以重。外則泰一方，君治亦云共。公今得淮康，大厦輟隆棟。惠政聊一施，萬室絕愁痛。獄訟不復煩，甘脆誠足奉。優游爲文章，六義本規諷。長篇燦臣軸，郵驛邈見送。發函捧瓊瑰，再拜喜吟誦。高調既古雅，奇格復豪縱。鈞天張廣樂，累夕駭谷夢。宛馬歷夷途，萬里不可控。李杜若復生，屈伏事非恐。況夫淺淺流，固莫測源洞。何時衮衣歸，瞻望慰民眾。事業追夔龍，風烈陋姚宋。曰賡元首歌，間助薰琴弄。太平告成功，郊廟形嘉頌。九奏人神和，舞獸而儀鳳。休聞狼跋詩，萬世發長慟。
惟公之所存，致后協二典。當入相天子，賢業遂大展。萬類隨坯陶，四時無盭舛。如保守一藩，疢甚斥和扁。遂令康濟功，鬰抑未恢顯。寄懷吟詠間，唯以道自遣。公才如河源，渾渾日東演。洪濤奔巨海，萬里縱傾卷。小哉西北流，孰可議深淺。公思如天匠，春物歸裁剸。珍叢與奇葩，萬態極婉孌。一一得天真，倣象困雕剪。河源無時窮，天匠非世辨。湖爲每成編，遂以貺罷輭。裸壤本無知，安足道文冕。俚耳固不通，烏用奏姑洗。我實知公心，愛我久益腆。誘我進學勤，要在納諸善。我素荷公德，公教不敢踐。諷誦復宗師，夙夜以自勉。
皇祐辛卯夏，六月朔伏暑。始伏之七日，大熱極炎苦。赫日燒扶桑，焰焰指亭午。陽烏自焦鑠，垂翅不西舉。炙翻四海波，天地入烹煮。蛟龍竄潭穴，汗喘不敢雨。雷神抱桴逃，不顧車裂鼓。豈無堂室深，氣鬰如炊釜。豈無臺榭高，風毒如遭蠱。直疑萬類繁，盡欲變脩脯。嘗聞崑閬間，別有神仙宇。雷散滌煩襟，玉漿清濁腑。吾欲飛而往，於義不獨處。安得世上人，同日生毛羽。
如何天地舉寒令，獨將殺氣凌邊遐。公園跬步亦難往，試來舉目成吁嗟。長空黯淡作愁色，日光似透雲還遮。朔風刮面不吹雪，徒擾萬竅掀黄沙。園中索寞不可狀，唯視眾木攢枯槎。有如漢將肅行陣，遠涉大漠平番家。貔貅凍列樹營壁，巨矛長戟何交加。老松一二柯葉在，外皮皴裂埋僵蛇。幽禽聲好久絕聽，孤城遠近號饑鴉。齋中酒熱忍自酌，幾何貧戶無纖麻。冥官持權因意惡，直欲萬類殲陰邪。窮嚴極烈勢未已，不知泉底生陽芽。
悲風吼林霜草白，殺氣稜稜慘空碧。因畋講事比其時，況值嘉平農已隙。暫整和門出近郊，獵獵旌旗原燒赤。狩場一望天四垂，貔虎意豪猶恨窄。鼓動圍開翼復箕，人知部分如刀劃。飛刊竄伏不得暇，狡兔幸生徒奮擲。饑鷹眼捷翅頭健，下鞲風發無虛搦。鶻拳交擊或未仆，繼嗾韓盧追以咋。忽穿叢薄失所捕，耻焉便縱摩霄翮。不似寒鴟得腐鼠，傲然直視鴛雛嚇。烏鶉鵲雉曷足數，亦有晨風競搜索。其間駭獸欲陵突，焊卒爭趨矜手格。前驅返旆弗及舍，邱山大委虞中獲。翻車瀉酒犒士眾，萬刀刲肉恣燔炙。塞防寓令豈徒然，不在詩人刺荒癖。王者設官猶取眾，大姦宿猾許擒扼。乘時廢職莫自效，勿謂鷙鳥無全策。別有老狐智計巧，只就高城營窟宅。疑冰識扱行步穩，此日胡由見蹤跡。鵰兮鵰兮未得志，將軍憤懣如何釋。
塵寰病思苦，仙府歸魂勞。禿翼敗風霰，卑棲掩蓬蒿。池圃擯時玩，雞鳧豈吾曹。誰知牢落心，萬里孤雲高。
人惟萬物靈，各肖天地貌。中人無賢愚，在稟父師教。稟則道業成，奮躍出泥淖。不稟墜素風，隱身于不孝。汝父最汝憐，五歲入學校。文采冀日彰，謂如隱霧豹。不見汝成人，齎恨掩泉窖。汝兮胡不思，先矩勉而傚。奈何一夕眠，乃至巳午覺。開口受飲食，摩腹混笑鬧。四體遂吾懶，萬事絕掛撓。習焉而忘返，紈綺事不較。高秋八月凉，蚊蟆罷蒙罩。燃膏繼晝景，著撰勤節抄。詔舉有前期，富貴孰不樂。忍捐卿相科，甘坐閱醯酵。
公之德業天下重，四海萬物思壞罏。太平之策未全發，先朝請老叩帝居。天子只欲勵薄俗，不惜一夔從二疏。公持儉節出天性，下建萬世清風孤。歸卜睢陽旋營第，棟宇僅足容妻孥。自此閒燕何所樂，非絲非竹非歌壺。經史日與聖賢遇，參以吟詠爲自娛。興來弄翰尤得意，真楷之外精草書。因書乞得字數幅，伯英筋肉羲之膚。字體真渾遠到古，神馬初見八卦圖。精神熠熠欲飛動，鸞鳳鼓舞龍蛇攄。天姿瘦硬斥俗軟，狂藤束纏巖松枯。中含婉媚更可愛，十葩萬萼爭春敷。開合向背一皆好，造化欲衒天工夫。張旭雖顛懷素逸，較以年力非公徒。公今眉壽俯八十，老筆勁健自古無。固知大賢不世出，百福來萃相所扶。公之佳壻蘇子美，得公一二名已沽。矜奇恃儁頗自放，質之公法慙豪麤。乘歡捧以示僚屬，一坐聳駭歎且呼。便欲刻石傳不朽，荒邊匠拙無人模。歸來一一戒兒姪，秘重世與家諜俱。重巾密橐置吾室，寶護直比驪頷珠。神物孰敢容易探，電雹霹靂來須臾。
開化得勝地，崇侈何代作。全山鑱佛身，萬木亙高閣。突然數百尺，較力陋禹鑿。峰巒翠環合，與寺爲郛郭。煙霞無四時，爲我張幄幙。飛泉乘空來，直在庭砌落。松柏森成行，鬭狀蛟龍惡。如整萬人陣，偏伍不敢錯。春芳難悉名，紅紫競灼灼。點綴巖壁間，圖畫曾未若。距城纔一舍，曠絕類霄堮。噫吾何自勞，日窘吏事縛。到官踰二朞，未克造林壑。引疾得鄉邦，晝錦行遂著。猛拋公几煩，不負真境約。精廬始一登，百慮已澄擴。徘徊延賓僚，開席盛燕酌。歌留嶺上雲，吹亂風前鐸。勿譏清賞累，粗繼東山樂。數刻方暫歡，俄景忽西薄。歸鞅下危岑，眷戀心欲却。何處無林泉，隔閡牽寵爵。終期報國家，功業效涓勺。連露乞骸章，不待七十削。歸來解朝紳，放意任衡霍。超然出世紛，安步適沖漠。山蔬充盤筵，村釀滿瓢杓。吾壽此其全，何必不死藥。
蒙山崦裏藏禪宮，朝蒼暮翠嵐光濃。枯松老柏競醜怪，危巒峻嶺相彌縫。劔峽路岐唯少棧，榆關氣象全無烽。恩深報淺來未得，暫留金節開塵容。
女郎祠下池，清瑩薄山脚。游鱗明鑑中，素恃神可託。羣嬉不畏人，似得天真樂。祠者常見憐，投食任爭綽。且疑神佑之，縱嚵安敢摸。達者時公攘，羹鱠陷烹斫。神乎所保扶，未免挫陰惡。何如致君人，其道本宏博。天下日唐虞，聲教盡薰灼。推此及微類，魚鱉得咸若。
晉源發濫觴，勃勃漲春綠。泓然一鑑閒，俯視神意肅。游鯈何太繁，戢戢鬧如粥。烏能污吾清，更足示容蓄。中或起蛟龍，威怒鼓天福。膏澤被九區，靈德潛山麓。平時任疏達，所存終海瀆。常豐沃稻粱，餘潤霑花木。伊予臨此泉，自得仁人勗。奚專智者心，犇走無停躅。
中秋待月高樓上，浮雲妬明逞頑黑。姮娥積貯一歲光，欲放天下不可得。今夕實繫天下望，未必舉世罹遮塞。歡明慼暗一時偏，人不咎天雲所職。吾問雲兮爾無心，胡爲動與人相賊。歲旱不能含雨來，翻於此夜濃如墨。吾欲獨仗倚天劔，上决重陰走姦慝。空中奪出黄金盤，萬宇澄然同一色。
日日顛風喧病枕，曾無片雲飛虛空。方嗟大疾被囚縛，敢請上帝前民豐。人囑衰翁略外事，心存眾瘼能寬中。紛紛盈尺諒旦夕，和霽迎得春融融。
公名傑出天下賢，終身師慕常顓顓。十年一面數日別，行行不忍移歸軿。剛腸出淚收還注，感公知己難違去。黄昏病作宿荒城，離緒不堪紛似雨。
臨并踰二朞，病慼居其半。雖以志自勉，精識奈耗亂。故於一道事，十六七不幹。貪權莫即亂，罪大孰可逭。納節求本邦，所幸脫誅竄。君仁惻至誠，亟俾賢者換。與公同心人，金固其利斷。安然解印歸，萬喜無一惋。爲別信宿來，書日慰愚懦。張瑟久不調，易調猶未斷。非才辱公知，處道誠一貫。至於措置間，在理有殊判。不當牽以私，經畫誤遠算。願公新政條，布若星日燦。害邊者剗除，垢俗者滌浣。使茲全晉民，比屋競聳觀。僕遠聞公爲，省過安敢憚。雖有好事徒，議論烏得間。
古人之富貴，貴歸本郡縣。譬若衣錦游，白晝自光絢。不則如夜行，雖麗胡由見。事累載方冊，今復著俚諺。或紆太守章，或擁使者傳。歌樵忘故窮，滌器掩前賤。所得快恩仇，愛惡任驕狷。其志止于此，士固不足羨。茲予來舊邦，意弗在矜衒。以疾而量力，懼莫稱方面。抗表納金節，假守冀鄉便。帝曰其汝俞，建纛往臨殿。行路不云非，觀歎溢郊甸。病軀諧少休，先隴遂完繕。歲時存父老，伏臘潔親薦。恩榮孰與偕，衰劣愧獨擅。公餘新此堂，夫豈事飲燕。亦非張美名，輕薄詫紳弁。重祿許安閑，顧己常競戰。庶一視題榜，則念報主眷。汝報能何爲，進道確無倦。忠義聳大節，匪石烏可轉。雖前有鼎鑊，死耳誓不變。丹誠難悉陳，感泣對筆硯。
惟人生多艱，康世豈易偶。服業罔不勤，樂事豈常有。朝家恩澤寬，宣布在封守。體民當有時，使得遂仁壽。時而無所適，是不守之咎。相署雖有園，狹陋日已久。州人歲節遊，若度一筒口。至則無足觀，疊跡但虛走。遂令歡賞心，歸去成煩嘔。有圃隔牙城，廣袤半百畝。我來闢而通，高戶敞軒牖。其中完廢臺，雄壯卑培塿。城野四望間，萬景如在手。疏池育蓮芰，表道植楊柳。糞壤悉反除，桃李換葱韮。成時寒食春，觀者惟恐後。人一變壅閼，曠若在郊藪。或相携以歌，或相醉以酒。知爲太平民，歎語競聚首。曰非時之康，還得此樂不。予因揭是名，命意安敢苟。凡茲屏翰賢，一境實父母。必與眾同樂，斯地肯藜莠。作詩告來者，庶可傳不朽。
牙城之北好大圃，中有廢臺名抱螺。基圓有道盤屈上，故以螺目義匪佗。當時興者擇地審，氣象爽塏形勢多。今如孤冢但荆棘，不知隳壞年幾何。背城人迹既罕到，往往滿歲無一過。我來侵圃治兵庫，得披榛莽登巍峩。襟懷豁若出塵外，四視天末窮纖羅。滿城風物聚掌上，紅芳綠樹明交柯。太行之下不可數，萬峯起落如翻波。北來州域盡平地，孰若舊鄴襟山河。此爲遊覽最佳處，遂施畚筑完陂陀。臺頭結宇尚簡樸，臺面甃甓嚴鎸磨。魏宮冰井久湮沒，鐵梁有四淪耕禾。精剛之質不少動，俚俗傳詫鄰妖訛。云有神物常默護，守令千百無敢拖。我憐古物輦而至，爲臺之柱植四阿。州人聞至極驚異，就臺觀者肩相摩。榜以休逸豈獨尚，與眾共樂乘春和。主人間復命賓酌，樽前隨分絃且歌。病來飲興直衰淺，獻酬勉强顔須酡。退嘗內省爾何德，爾求自逸人譏訶。反思吾本任忠義，日不作僞心無頗。君恩至厚假鄉守，正宜休此祛餘疴。尫孱報國未能奮，慨然倚檻空長哦。
魏宮之廢知幾春，其間萬事成埃塵。唯有昭陽殿瓦不可壞，埋沒曠野迷荒榛。陶甄之法世莫得，但貴美璞踰方珉。數百年來取爲硯，墨光爛發波成輪。求之日盛得日少，片材無異圭璧珍。巧工近歲知眾寶，雜以假僞規錢緡。頭方面凸槩難別，千百未有三二真。我來本邦責鄴令，朝搜暮索勞精神。遺基壞地徧坑窟，始獲一瓦全元淳。蘚斑著骨尚乾翠，夜雨點漬痕如新。當時此復近簷溜，即以篆字花其脣。磨礱累日喜成就，要完舊質知無倫。吾才寡陋不足稱，思與好古能文人。好古能文今者誰，武寧祕書章表民。無詩尚欲兩手付，何況大雅之奏聞鏗純。
鄴宮廢瓦埋荒草，取之爲硯成堅好。求者如麻幾百年，宜乎今日難搜討。吾邦匠巧世其業，能辨環奇幼而老。隨材就器固不遺，大則梁棟細棼橑。必須完者始稱珍，何殊巨海尋三島。荆人之璧尚有瑕，夏后之璜豈無考。況乎此物出壞陶，千耕萬斸常翻攪。吾今所得不專全，祕若英瑶藉文繅。君詩苦擇未如意，持贈只虞咍絕倒。君不見鎮圭尺二瑁四寸，大小雖異皆君寶。
丹青之筆奪造化，能者幾何登品錄。蛟龍獰惡鬼神怒，更工不接時人目。有形之物至者稀，是否難欺眾所矚。絳臺胡掾文章外，偏向畫牛其好酷。海內馳名三十年，得者珍藏過金玉。老來纔始著青衫，養親不及朝家祿。前日野服忽相過，云訪恩知走京轂。微風入指未能畫，示我蠟本數十幅。採摭諸家百餘狀，毫端古意多含蓄。鬭者取力全在角，卧者稱身全在腹。立身髣髴精神慢，背者分數頭項促。行者動作皆得羣，乳者顧視真憐犢。當流泅戲益自在，欲渡或疑猶蓄縮。從容飲囓得天真，荷鞭時有童兒牧。或橫一笛坐牛角，便是無聲太平曲。江天雨雲易溟濛，風勢掀號摧古木。欹斜簑笠趁牛歸，蕭踈暮景煙村宿。奇哉胡掾老筆不可到，戴叟重生須死伏。吾觀諸牛之態雖盡妙，尚有所遺思未熟。牛於生民功最大，不畫牛功牛亦辱。胡君胡君聽我言，別選輕綃成巨軸。寫出區區耒耜勤，貴知天下由吾方食足。
去歲中秋安帥并，今歲中秋病守相。并筵極口詈浮雲，終久蟾光被遮障。相臺此夜天如水，露壓凉風秋氣王。有客軒然襟義高，直自睢陽來一訪。相與僚賢共茲賞，坐看玉輪從海上。皓色疑專白帝權，晴舒萬宇俱澄曠。斜漢昭回列緯繁，收縮精神烏敢放。有如大臣得時用，上化恢宣賢業暢。千官戢伏任施設，默默壞陶從巧匠。金波漸轉落金樽，酒色映空寒動蕩。一宵清景換塵寰，自得詩人難擬狀。時揮大白目嬋娟，意入杳冥搜絕唱。勿嗤幽圃陋吾邦，吾樂不知崑與閬。人生聚散固難必，明年此會知何向。相逢對月復開懷，詩筆鬭豪杯鬭量。不然千里起相思，百尺樓高同一望。
至和乙未夏，二麥死大旱。秋田不下種，熬然六月半。天意忽垂惻，滂澤遂瀰漫。九穀飽甘滋，時若被溉灌。一變大有年，農籍脫逋竄。既豐復不雨，累月病乾暵。驕陽發仲冬，溫氣襲閭閈。斂輸誠無艱，瘥癘恐莫逭。何期日至前，風怒陰不散。吹開六出花，空際自凌亂。徐徐失埃氛，稍稍重枝幹。移時平瓦隴，逮夕沒田畔。雖下不及尺，近歲亦稀看。瑞諜宜首書，他物烏足冠。始寤天之神，俾下不可算。小民徒怨咨，一顧回屯難。君子當信天，夷險存大觀。惠姦豈固然，福善終冥判。吾喜開吾樽，對客共歡歎。一病久誡飲，當席由吾斷。引滿且酣歌，輕凜談間扞。未必不因此，反得攄吾患。
一紀帥三垂，待士敢不至。推誠以求應，百不得一二。彥升其應者，所應由道義。幕中六七年，始卒無少異。嚴霜摧萬木，老柏彌蒼翠。烈火熾三日，良玉自溫粹。奉親不可留，含笑就委吏。須代處洺邑，潔羞勤以遂。我病來相臺，去客無所覬。彥升兩見過，顧舊不顧利。言別之遠官，駑櫪飼騏驥。蹄齧慎勿較，所困非吾類。自古賢者爲，爭免不肖忌。坐待天衢亭，萬里觀騰轡。
春色清且明，節盛一百五。寒食遵遺俗，潑火霽微雨。非才忝國恩，因病得吾土。何以知殊榮，此日奉宗祖。新安唯皇考，豐安則王父。松楸各萬株，崗勢擁城府。二塋相去間，近止一舍許。前曉揭旌牙，蠲潔具罍俎。芬馨達孝誠，僾若侍容語。禮成無一違，觀者競牆堵。退惟愚小子，未老膺旄斧。顧己胡能然，世德大門戶。思爲後嗣誡，永永著家矩。子姪聽吾言，汝各志心膂。汝曹生綺紈，得仕匪難苦。學業勤則成，富貴汝自取。仁睦周吾親，忠義報吾主。間須求便官，墳隴善完補。死則託二塋，慎勿葬他所。得從祖考游，魂魄自寧處。無惑葬師言，背親圖福祜。有一廢吾言，汝行則夷虜。宗族正其罪，聲伐可鳴鼓。宗族不繩之，鬼得而誅汝。
踈星掛闕角，落月含輕雲。兀兀馬上身，叱叱馬前人。瘦骨酸秋霜，病瞳昏陌塵。自顧爾空空，胡以裨吾君。
憶昔明道初，窮冬極短晝。給札金鑾坡，孤拙並髦秀。諸公名世才，奮筆若神佑。蕪辭亦見收，聖造等天覆。子淵親契深，實出同試右。自茲接珍羣，軒翼羾紫宙。忠義必相勉，權利孰肯就。洞照無隱情，胸臆爛辰宿。宦路有亨塞，叨竊愧鄙陋。何時聚德星，一慰荀陳舊。
休官得宴閑，理固居處靜。中或不自達，觸物撓天性。遂令優游心，反致寂寞病。二川有耆英，識豈斯人並。周才當要職，美譽著羣聽。氣體殊未衰，援禮請還政。安車得西歸，蕪沒治三徑。蕭然絕世紛，日以道自勝。以靜名厥居，內外了相稱。君懷本清虛，復此林泉瑩。君道本和樂，況有琴樽命。新堂闢四隅，立意尤高迥。夷襟造真境，友益具子令。藥品稽神仙，門法尚忠正。肌膚松菊香，庭砌芝蘭盛。天宜錫難老，以示君子慶。予亦希君者，誤寵竊機柄。無裨紫極尊，動有赤松興。報國苟錙銖，竄身違陷穽。雅志呈未諧，高山徒景行。
朔風吹苦寒，近歲省未有。重裘不可禦，凍袖敢出手。初嚴刮面膚，漸虐摇臂肘。終難凌壯肌，殊易挫衰朽。持觴欲爲敵，病胃怯戰酒。茵幬通作冰，强卧安得久。擁鼻反收吟，其孰噤汝口。何心窺園池，銳意墐戶牖。流庸方滿塗，天不念黔首。吁嗟卒無奈，默坐算五九。
非才忝四鄰，待罪涉一紀。妨賢得云久，不退不自耻。永厚復土初，疊奏犯斧扆。乞身臨本邦，多疾便攝理。帝曰吁汝琦，輔翼甚勞止。今俾爾榮歸，揭節治故里。均逸向盛辰，寵異固絕擬。整裝將北轅，羌釁兆西鄙。俄易帥感秦，旰食論所倚。艱難惡敢辭，奔走奉寄委。天聲方震揚，狡穴懼夷毀。欵塞械兇酋，唯幸赦狂詭。疆事計日寧，拙疹乘衰起。披誠叩上仁，再遂守桑梓。尫疲解劇煩，宴息良自喜。園池昔恢拓，顧覽盡遺軌。獨於北堂北，地勝失經始。前人欲興作，就此創基址。中輟如有待，命我成斯美。鳩材亟僝功，因陋謹增侈。芳林環密陰，鯨口下洹水。吾堂據其陽，萬象來明煒。匪直怡病襟，間足具賓簋。僚屬請吾名，在景或在己。吾謂夸風光，未若尊制旨。視榜以思報，義實晝錦比。或笑此翁愚，榮極尚不已。鄉閭得蹔休，胡自勤勤耳。吾曰勤雖愚，吾慮亦長矣。天地施大恩，報上盡螻蟻。終期謝貴仕，歸第保頹齒。吾舍與公居，相去百舉跬。豈無賢太守，有意待園綺。安車時一來，爲我此加禮。
并門昔歲叨擁旄，公厨酒熟醺葡萄。公時帥謂輒馳獻，助臨軍享投芳醪。辱公詩答極愛重，氣骨雄健凌風騷。公今大鹵盛開府，我得鄉守均疲勞。却煩新釀遠相遺，故人義比丘山高。衰翁拜賜喜自酌，持杯有感生鬰陶。憶昨朔邊被朝寄，亭燧滅警兵鋒韜。時平會數景物好，齒髮未老胸襟豪。當筵引滿角勝負，金船灧溢翻紅濤。間折圓荷代舉酌，坐客駭去如奔逃。我乘餘勇興尚逸，直欲拍浮騰巨艘。此來病質極枯瘠，兩目眵淚顛無毛。較前飲量復何有，十分耗謝餘釐毫。復嬰風眩戒食味，饞口絕望霑珍螯。雖然公醞敢輕用，留吞藥劑傾甘膏。縱逢嘉客衒公貺，三爵已命緘封牢。錦堂風和弄弱柳，螺榭日暖烘夭桃。茲辰慶我重加惠，勉與父老同春遨。
公居胡葺爲，非事土木盛。湫陋必氣鬰，爽塏則神瑩。全魏今別都，地總北道勝。軺傳既旁午，牒訴亦紛競。惟日過目前，豈暇圖休靜。因仍府舍間，敝壞殊不稱。茲余忝帥守，上責賦荒政。無術濟饑流，感速賴仁聖。連書大有年，愁慼變謳詠。漸舒綏集勞，猶治淹痼病。頤生擇所宜，宴息務清迥。乘閑新此堂，庶用安吾正。汝正果何如，自得本天性。進特仗孤忠，退免全剛勁。內確信吾守，外一歸諸命。安然而處思，吾宇甚泰定。詩酒延嘉賓，二戰或酣醟。笙歌樂良辰，高郢下淫鄭。射圃夾羣芳，角妙資豪興。所適敢專享，意實在遐夐。繼來皆鉅公，同調決相應。從容坐鎮餘，浩氣端而挺。將寧道德淵，諒悉欣流泳。知不廢吾堂，是可以前慶。
金銅飾巨扉，其上覆高屋。青石鑿雙轍，其下走彫轂。東西翼危墉，陰以捍攻觸。自昔藩鎮强，尚此存遺躅。後守營厥居，鄆擬苦迫促。余來亦患之，重改敢輕速。會茲歲月深，朽敗鮮完木。一旦忽傾摧，僣迹詎可復。余得矯前爲，命徒墮舊筑。堂皇遂延袤，興寢適凉燠。廊廡悉舒明，瞻望快耳目。移樓成廣厦，面勢壓平陸。既忘登陟勞，又遠顛躓辱。外將延賓僚，內足燕親族。乘閑娛詩書，遇節振絲竹。頤真與放懷，動靜獲所欲。於氣貴能養，在禮思無凟。侯邦謹法度，是克綏遐福。踰制苟幸免，更久猶追戮。吾居已絕嫌，道義斯同育。
余兄天聖中，尚抑齊安守。余遭所生憂，得歸侍左右。孤煢獲苟存，朝夕賴誨誘。兄材無不宜，吏治孰可偶。公庭常寂然，所樂在文酒。臨江三四樓，次第壓城首。山光拂軒檻，波影撼窗牖。原鴒款集間，萬景皆吾有。兄詩豪且奇，氣燄摩星斗。優游預賡和，惟自愧荒醜。于今四十年，日月甚奔走。當時相聚者，十已喪八九。嘗爲春亭記，烏敢示不朽。孫君里中來，云亭廢已久。徒有舊文在，況足失其手。兄後見曾孫，弟老成衰叟。一身雖寵榮，百慮鎖紛糾。何如昔日歡，抆泣念愛友。
先塋東北隅，有泉渤而出。奔跳若爨鼎，萬眼沸不一。始雖稍泓登，漸乃肆沕潏。吾嘗展祀餘，愛玩必終日。爰從大旱來，數歲竭如窒。傷哉利澤源，頓爾藏於密。吾今具畚鍤，試欲疏潛屈。開無數尺間，舊脈俄騰溢。涓涓力尚微，勢已舒沈鬰。我願天道常，不使五行失。均調四氣和，寒燠皆從律。宣其潤下功，復得霑羣物。
余嘗愛此君，中虛外有節。手植數年間，萬戟競森列。爲堂於其中，一境遂清絕。雖歸臨本邦，事豈免羈紲。不得時相親，固負好風月。方將乞殘骸，就第養衰拙。孤懷造崑閬，直氣卷金鐵。終日對嬋娟，卒歲伴高潔。春來忘芳非，夏至失炎熱。秋深凌嚴霜，冬暮映積雪。居無一不宜，嘯傲遠塵媟。茲樂期誰同，實係長者轍。相從挹天真，共話到禪悅。簪籜豸冠聳，拉筍犀株折。乘醉卧踈影，敲玉應仙闕。此志吁未遂，對酒勿輕別。
戇老新成池上堂，因憶樂天池上篇。樂天先識勇退早，凜凜萬世清風傳。古人中求尚難擬，自顧愚者孰可肩。但舉當時池上物，媿今之有殊未全。池東無廩貯餘粟，池西無亭揮五絃。中無高橋跨三島，下壓鼇背浮清漣。其間合奏散序者，童妓百指皆嬋娟。平無三石展湘簟，靜無雙鶴翹丁仙。雅無吳郡青版舫，游泛安便牢且堅。吾今謀退亦易足，池南大屋藏羣編。一車豈若萬籍富，子孫得以精覃研。夾堂脩竹抱幽翠，森森擁檻竿逾千。池中所出粗可愛，芡盤菱角紅白蓮。芍藥多名來江都，牡丹絕艷移洛川。及時花發池左右，香苞爛染朝霞鮮。戇老于此興不淺，間會賓屬陳芳筵。妖妍姬侍目嘉卉，吚啞絲竹聽流泉。宜城釀法亦云美，詩酒僅可追前賢。狂吟氣健薄霄漢，豪飲體放忘貂蟬。酒酣陶陶睡席上，醉鄉何有但浩然。人生所適貴自適，斯適豈異白樂天。未能得謝已知此，得謝吾樂知誰先。
育德知何宅，逢辰或見靈。配乾雖有象，作解本無形。浹物周寰宇，遺功在杳冥。丹青如可狀，試下葉公庭。
破卵應難至，聞韶定有儀。去同君子道，來協聖人期。苑竹多成實，宮梧幾換枝。何時天閣上，巢可俯而窺。
雪霽春來極目心，遠眉新黛破遥岑。風傳花信值寒晚，煙染柳姿隨日春。酒美好陪遊騎鬭，桃香誰待此門尋。歡期未集芳辰在，冤對慵繙簡字金。
忠臣重此過邛崍，經計才優帝命諧。縣弩清塵資遠撫，史彤修職峻榮階。蜀天星入人先候，劍路銘昏蘚半埋。錦里萬家迎使旆，壺漿應釋去思懷。
天幕沉沉淑氣溫，雨絲輕軟墜雲根。洗開春色無多潤，染盡花光不見痕。寂寞畫樓和夢鎖，依微芳樹過人昏。堂虛座密珠簾下，試問淳于醉幾樽。
庇身名邑得嘉禾，銅墨猶嗟滯俊科。前席未期宣室召，聞絃還繼武城歌。酒旗穿柳春堤迥，魚艇藏花夕唱和。對此不勞披縣譜，且求新句解詩魔。
厭直圖書府，思爲海岱州。郡符分竹使，親膳潔蘭羞。文石輸忠密，仙山進職優。過家門納駟，卜地隴眠牛。暮霰凌羈玉，朝暾豔戟油。恩寬敷漢札，政善洽齊謳。水際春芳盛，尊中客醞浮。物饒三服麗，居樂五民游。松鬣低容宴，峯螺翠入樓。行聞西掖召，真賞莫淹留。
玉山岑寂雪花乾，仙掌風高露未漙。自笑曼都凡格在，一宵無奈月邊寒。
章溝傳漏過三更，霜壓寒威特地生。苦恨回環窗外鐸，幾番幽夢不教成。
發策無雙動紫宸，班條新貳兩朱輪。窅窊仙桂天香重，蔽芾甘棠俗化醇。駟馬同榮歸蜀道，二龍齊躍出雲津。前期丹禁徊翔地，鳳沼波平藥樹春。
樓前輕雪未全銷，偷得春光入嫩條。似向東風猶旅拒，可能渾忘舞時腰。
陌閑宮古綠煙迷，惹盡春愁困拂堤。却爲多情足離恨，故教溝水亦東西。
章街風曉起新眠，寒食輕陰未雨天。無限青絲拂遊騎，一生芳意負金鞭。
淡煙輕日簇誰家，微出青旗一带斜。對景似嫌春意老，更摇踈影掃殘花。
畫橋南北水連天，纔聽鶯聲又晚蟬。長使離魂容易斷，春風秋月自依然。
絲竹沉聲月泛波，警宵方喜罷誰何。樓深酒密客留易，路遠香殘人去多。寒燭倚蓮猶結淚，澹雲歸隴不停歌。那知夢穩瀛洲上，正是鈞天九奏和。
繁聲沉夕籟，香燭競春葩。玉射樓前雪，雪驚陌上車。月閑花院掩，風軟酒帘斜。莫駐城南騎，遊人自有家。
曉來延閣步層梯，春色周圍一望低。殘雪半留珠殿北，非煙長護綺窗西。幽情自逐歸鴻斷，芳意還因遠樹迷。金匱有書猶未見，祕封香篆鎖芝泥。
天波新綠染成春，波面輕風起細鱗。隔岸鳥聲低弄曲，出牆花艷遠含嚬。柳經傷別還多緒，鷗爲忘機不避人。三月偷遊仙署友，肯思迢遞走征輪。
層閣鬰嵯峩，登臨逸意和。雨餘春物動，天闊夕陽多。棊布金杯第，環通璧沼波。泥中足車騎，應笑翟公羅。
太極疏靈派，長河注遠津。波明動星斗，氣直貫秋旻。月滿還知晦，雲收不亂真。何妨借餘潤，膏雨及生民。
鄉郡分符兔刻銀，彯纓清曉別楓宸。駟車歸邸夸新綬，鶴表還家謝故人。度日客樽盈若酒，經春詩筆賦汀蘋。編民應久歌來暮，棠樹成陰即舊鄰。
褐衣親策對中宸，三道精求素業陳。履跡見穿期仕漢，璧瑕因指不留秦。雲迷江樹歸艎促，翼退天閽客夢新。好俟鄉人再推上，決科優等繼平津。
官綬飛花使轂丹，臘天行色犯輕寒。持平久奉虞刑恤，宣澤新承漢詔寬。擁傳想逢關吏歎，愛棠還接陜民歡。三堂風物應如舊，公退先尋記字看。
西都爲掾促征輪，南浦分携碧草春。卿寺試才方命秩，天衢飛步已逢辰。洛濱修禊浮觴散，水際看花第品新。櫻酪有期誰其薦，曲江應記並遊人。
翠影參差漸拂階，清郎曾此占奇哉。辭君昔爲蓴羹去，戀爾今同菊徑來。玉聳勁枝欺暮雪，繡殘文籜委寒苔。虛心高節依然在，幾見繁英落又開。
向宦心難止，遺榮世所稀。誰知懷綬去，便作掛冠歸。行錦方爲寵，裝金已盡揮。官閑同吏隱，身逸晦塵幾。山鶴來無怨，江鷗浄不飛。雨晴峯障活，秋老鱠絲肥。庭玉名方遠，陔蘭志暫違。倚門休結戀，史筆借光輝。
東南詳讞得材臣，親對天墀奉至仁。舜服暫平惟恤典，漢庭曾譽不寃民。圜扉鞠草提封靜，高蓋容門令德新。最好齋航初按部，柳汀花瀨正逢春。
疊鼓聲喧下鷁舟，書山蕭索別英游。青蔾照字觀奇廢，朱雀分符錫命優。霞夾烏檣晴旆卷，星摇漁浦夜燈幽。蓴風正孰帆無恙，一色江天望處秋。
仙檜移來近紫壇，亭亭將見起亭端。纖枝未覺來風韻，勁節先知度歲寒。得地最宜儒館種，結根須作棟材看。願將軒竹陪蒼翠，带雪聞樽助雅歡。
訊察無冤善最聞，剸繁南邑遇盤根。還將決獄平反意，去作臨民撫字恩。淮上月高生麗思，浦前春老醉離魂。知君陰德終陽報，容駟何妨大里門。
傾釀留佳客，秋亭弭使旄。奉觴歸養切，行算別魂勞。上若名鄉近，長安美價高。清懷思酌水，惠政憶投醪。論德堪成頌，評詩更助豪。行聞趨節覲，同我怨持螯。
曲江風暖曉陰斜，翠色相宜拂鈿車。自有春眠慵未起，日高人困又飛花。
葉葉新長約黛蛾，絲絲輕軟任風梭。啼鶯便學歌喉囀，知是春來舞意多。
握節背都門，春天景半溫。柔鞭難駐馬，芳草易銷魂。遠目和煙重，離懷助酒昏。好花無奈野，時復映遥村。
遠道今逢祓禊辰，雨餘風物一番新。等閑臨水還思舊，取次看花使當春。絮雪暖迷西苑路，車雷晴起曲江塵。臺英正約尋芳會，誰是山陰作序人。
擁傳脩途倦，逢春旅思長。遠煙含樹色，細雨起塵香。隴麥成行綠，林鶯並對黄。揚鞭聊自慰，舉目見韶光。
脂轄行傷早，揚旌興莫窮。水遥天色共，雲細月波通。巧舌爭啼曉，香牙盡入風。縱吟殊未已，初旭放晴紅。
漢宮新蠟未開煙，寒食東郊躍駿天。人面映花誰感事，客心燃火獨成篇。塞鴻歸渚遥書字，營柳因風强破眠。賴有目前隨分景，數村如樹起鞦韆。
遠煙芳草媚斜陽，蕭索郵亭一望長。盡日倚欄還獨下，綠楊風軟杏花香。
振野驚風拂面塵，赫曦流爍犯征輪。酒非逃暑虛成會，花未忘憂謾映人。綠水已傷春別舊，碧雲長起暮愁新。朝來記得瀛洲夢，目斷英游極愴神。
古堞連雲暝靄收，嗚嗚清調起邊樓。雍琴垂淚虛情恨，羌笛殘梅未勝愁。數曲伴風吹戍壘，幾侵夢入賓郵。聽來便覺春心破，素髮生多不待秋。
雲壓孤城勢漸低，昏昏臺榭雪霏霏。人遊兔苑何妨醉，使適龍沙未得歸。夜館月明交素影，曉塗霜重借嚴威。風前似慰征軺意，先學楊花二月飛。
草白崗長暮驛賒，朔風終日起平沙。寒鞭易促鄣泥躍，冷袖難勝便面遮。迥嶺卷回雲族破，遠天吹入雁行斜。土囊微乞緘餘怒，留送歸程任擺花。
專對慙非出使才，拭圭申好歛旌回。禮煩偏苦元正拜，戶大猶輕永壽杯。欹枕頓無歸夢擾，據鞍潛覺旅懷開。明朝便是侵星去，不怕東風拂面來。
東西層巘鬰嵯峩，關口纔容數騎過。天意本將南北限，即今天意又如何。
三峰晴曉碧相挨，仙掌分明出霧開。莫向巍峩衒高手，也曾先得桂枝來。
嘉陵源出本朝宗，地險無因直赴東。從此逆流歸順去，恬波遥與峽江通。
洞戶呀然透碧溪，竹軒茅榭映高低。行人不待桃花發，一到仙扃已自迷。
欣過龍門柅使車，頓驚凡目識仙都。海中知有三山在，未信能加此景無。
欲使行人直過難，倚江凌漢任盤盤。紆回到頂終須下，如此天高甚處漫。
欲知藩境得嘉名，試策筇枝上此亭。江色照城平似練，嵐光堆檻活如屏。好遨民阜充衢樂，出品花奇襲坐馨。使馹暫來閑寓目，幾多高意在鴻冥。
檻外風光觸處奇，嶺頭金像對巍巍。主人偏戀南犍樂，只恐瓜時示肯歸。
去年巴蜀失秋成，西顧饑流惻睿情。嘗忝乘軺宣渥命，更煩持節拯遐氓。夜亭微雨多侵夢，春峽繁花少記名。到日莫辭行部數，屬城凋瘵望君生。
聖統垂千祀，天仁覆萬方。思賢詠場藿，興儉緝帷囊。寬法均疏網，憂民甚納隍。畫衣期不犯，行葦見無傷。列廟靈潛佑，高穹意默彰。故教生嗣晚，欲示卜年長。帝夢前推吉，郊禖此報祥。協辰初告望，紀節正迎商。和氣城銅律，休符集畫堂。清飚來美應，瑞旭薦榮光。九縣歡聲沸，三都惠澤滂。非才塵近掖，援筆頌無疆。
聖饗申精意，靈心察至虔。因知齋次雪，爲顯祭時天。清廟陳豐潔，中壇致吉蠲。樂和來瑞物，景霽見非煙。卜日灰飛管，通祠火舉權。短茵新禮重，虛幄睟容專。盛美推穹昊，釐祥被幅員。慶成朝萬玉，霈澤謹三錢。有幸瞻熙事，無才列奏篇。爲民祈福應，親記德音宣。
郁郁疑非霧，融融散薄陰。油然天下澤，淡若嶺頭心。適意自舒卷，有容誰淺深。朝來殊未起，幽谷閟龍吟。
霜威昨夜肅天區，平曉蒿蘭一槩枯。一寤春仁入根本，只憑秋慘及皮膚。寒鋒刺甲過矛戟，皓色禁人著鬢鬚。料得西風如未緊，且來枝上作明珠。
乍覺塵香動，風前細若繅。無聲猶似雪，得潤已如膏。美利存南畝，餘滋付小桃。誰知青皡德，意不爲嬉遨。
弄黄含綠葉開眉，最有春來次第知。生計任隨栽者意，却嗤松柏不禁移。
驛路行人東復西，等閑攀折損芳枝。有生自是無根物，忍向樂風贈別離。
看花關有分，分薄亦蹉跎。蜂蝶爭無限，笙歌得幾何。利名長自役，風雨不須多。趁取紅香在，高吟卷醉螺。
慣惱東風不定家，高樓長陌奈無涯。一春情緒空撩亂，不是天生穩重花。
絮雪紛紛不自持，亂愁縈困滿春暉。有時穿入花枝過，無限蜂兒作隊飛。
碎剪紅綃間綠叢，風流疑在列仙宮。朝真更欲薰香去，爭擲霓衣上寶籠。
不管鶯聲向曉催，錦衾春晚尚成堆。香紅若解知人意，睡取東君不放回。
牡丹經雨發香芽，滿地新紅因餓鴉。利嘴可能傷國豔，只教春色入凡花。
遊蜂紛撲競花繁，未到香鬚只自喧。盡日却輸蝴蝶計，鬧紅心裏默無言。
出入高堂性似馴，泥巢深穩足容身。雕梁並宿嫌頻看，巧語多應是罵人。
信馬隋城下，行春訪舊傳。樓臺在何處，瓦礫半耕田。遠籟悲笳咽，餘花墜靨圓。只留荒侈迹，千古監青編。
暑雨朝來已厭多，蛙鳴猶更幸滂沱。雖然快爾狂跳志，爭奈良田有害何。
鐘峯隱隱隔江湍，翠色偏宜雨後看。大抵興王須恃德，饒君終古作龍盤。
炎天花盡歇，錦繡獨成林。不入當時眼，其如向日心。寶釵知自棄，幽蝶或來尋。誰許清風下，芳醪對一斟。
自古中秋月，風騷昨意難。幾人亭醉筆，終夕凭危欄。海際掀鯨目，雲端擢露盤。一年相別恨，併與此時看。
月滿中秋夜，人人惜最明。悲歡徒自感，圓缺本無情。天外有相憶，世間多江平。嫦娥難借問，寂寞趁西傾。
不因疔適出中林，塵外高蹤豈易尋。鴻在碧霄誰可慕，雲歸蒼島本無心。堤奩一鑑平湖滿，寺枕千屏疊嶂深。知己重留多下榻，故棲猿鶴莫驚吟。
與君爲郡不相遥，只隔瓜洲一信潮。誨字屢傳來客素，治聲常逐過江橈。詞垣暫爾淹鴻筆，宴席何妨引巨蕉。詩句滿筒煩借譽，爰居空自愧虞韶。
高籠携得意何勤，玉樹慙無可待君。只愛羽毛欺白雪，不知魂夢託青雲。孤標直好和松畫，清唳偏宜带月聞。自有三山歸去路，莫辭時暫處雞羣。
鬰鬰山頭翠色攢，就中高格出林端。霜凌勁節難摧抑，石纏危根任屈盤。古鬣自隨仙日老，孤風不入俗人看。時來匠者須回顧，且稟幽姿待歲寒。
萬卉趁枯死，香金鬭晚葩。甘名應得露，野色豈如家。俗態惜遲暮，芳情誰怨嗟。重陽樽酒伴，不見牡丹花。
寺枕隋家廢苑前，登高還此會僚賢。凭軒莫賦悲秋事，剩撚黄花送酒船。
誰言秋色不如春，及到重陽景自新。隨分笙歌行樂處，菊花萸子更宜人。
古邑萬山裏，區區一尉行。高堂方待養，寸祿豈宜輕。身屈何傷道，才多少晦名。贈言如可取，榮路坦然平。
當年都寺接賢初，屈指光陰一紀餘。自說三茆深處穩，不逢又鯉寄來書。隔江聞授諸生業，命駕因煩長者車。得見新詩與高論，積年勞吝已全祛。
霽色破春昏，高樓日未曛。林稍零舊雨，山頂入殘雲。醉粉勻花頰，風羅縐水紋。踏青入誤約，芳思幾紛紛。
咫尺東郊路，春霖絕未通。銷閑生弈思，醒睡費茶功。樓迥昏昏霧，窗寒霎霎風。待晴桑陌上，五馬恣𤧚瓏。
二月風光盡屬春，六霙何苦妬芳辰。東君等是回生意，須與鶯花作主人。
曉來飛雪抑香芽，料峭輕寒特地加。青帝似矜春意早，更粧新萼與梅花。
巨澤渺無際，齋船度日撐。漁人駭鐃吹，水鳥背旗旌。蒲密遮如港，山遥勢似彭。不知蓮芰裏，白晝苦蚊蝱。
常山畫野直天街，寄重如何付不才。躍馬敢辭奔命去，扞羌曾是奮身來。軍中紀律勞人葺，林下罇罍得意開。引領恩軒無路到，幾臨風月獨徘徊。
旌旗乘曉出郊原，五馬臨風一慨然。山勢似屏西限晉，地形如掌北擒燕。麥含豐澤催齊秀，蠶飽柔桑起大眠。守帥勉希廉與藺，九重高枕不憂邊。
藹藹西藍閣，煩襟一望開。山川歸盛德，姦傑委塵埃。城迥雲連堞，烽閑草蔽臺。誰知太守意，不爲納凉來。
一潭嘉景四時新，不得經年作主人。蓮芰風前忘九夏，綺羅香裏醉三春。勤勞疆場誠無避，粧點蓬瀛惜未真。多少勝遊休結戀，報君須自立涓塵。
宴宇新成苦未嘉，忽膺朝委易軍牙。張侯暫喜留歡客，開檻憑誰種好花。北沼不難平釣岸，西峰猶欠入窗紗。後賢政敏多餘暇，高會何妨月影斜。
淺局雖難繼大才，谿堂佳致亦添來。奇花並蔕宜新種，芳樹連柯得舊栽。良執假途形詠歎，鄰封爲治惜淹徊。想君醉問歌人處，不向風前酹一杯。
中秋宜月不教晴，人倚危樓意未平。任是他時圓更好，爭如今夜畧分明。
四海尊方嶽，常推朔鎮雄。陽爲中夏勝，陰與北胡窮。孕秀賢豪出，宣靈造化通。斗乘天位正，乾發帝基隆。盛畜嚴凝氣，橫障廣莫風。舉頭瞻峻極，危坐壓崆峒。殖物資坤德，栖真固坎宮。星躔函畢昴，祀典軼王公。俗仰良材富，年隨喜澤豐。左肱揮渤澥，右股跨獯戎。地險祠庭革，時平戍壘空。嵐光朝撲黛，寶色夜舒虹。有藥皆奇種，無花不異叢。層巔健雕鶚，怪穴老羆熊。肆覲儀雖闊，斯民望未充。何時清大漠，封牒紀宸功。
朔雪飛殘臘，融和變凜嚴。徐來花出在，驟急霰聲兼。數住天應惜，爭繁酒易添。積深函久潤，濟大畧微嫌。雅意明書幌，多情入宴簾。舞腰難學轉，峯頂尚饒尖。露蕊仙盤挹，風毛鬣囿燖。宮牆胡粉畫，梅梗蜀酥黏。影澹三春絮，光寒八月蟾。垣塗誰復辨，巨壑有何厭。狂助詩毫逸，清驅厲氣潛。歡謠騰紫塞，喜色上彤幨。凝霤收冰乳，堆庭鏤虎鹽。吾民無足慮，豐歲可前占。
燈夕何蕭索，朝家恤殣災。民心無奈鬰，春意有誰開。明月舒雲懶，遊人怯漏回。堪嗤愚太守，獨欲上熙臺。
合歡香影拂西齋，萱草前臨小檻開。待爾忘憂與蠲忿，爭如無事起靈臺。
合歡萱草兩含芳，一見令人樂興長。唯是憂邊與憂國，對花終日不能忘。
窮邊無處覩春榮，咫尺常山似洛城。會得主人將雅意，欲教鄰境伏香名。全開正弄朝霞色，半謝猶含暮雨情。只上賓筵共一醉，也勝渾不見芳英。
蓬山曾許挹浮邱，踰紀光陰一瞬休。朔塞風霜人易老，申湖歌舞景長留。我臨賓席頻先醉，君對仙棊幾自謳。千里詩來還感舊，不堪斜日凭邊樓。
一從西北困邊塵，瀛館仙游更莫親。只慣彎弧揮太白，幾曾橫槊賦青春。晴郊按獵長侵暮，夜橐飛郵不待晨。多羨某棠閴無訟，時將佳句惱粗人。
極目知何勝，東西矗萬岑。天雖限夷夏，人自失喉襟。遠木已秋色，亂雲猶夕陰。清風誰會我，太息撫霜鐔。
新葺公居北，虛亭號養真。所期清策慮，不是愛精神。滿目林壑趣，一心忠義身。吏民還解否，吾豈苟安人。
盡室林塘滌暑煩，曠然如不在塵寰。誰人敢議清風價，無樂能過白日閒。水鳥得魚長自足，嶺雲含雨只空還。酒闌何物醒魂夢，萬柄蓮香一枕山。
周旋通顯竭忠勤，勇退翩然得謝身。鳴玉乍辭天上貴，揮金長示里中仁。滿牀黄卷閒爲伴，一枕清眠任過晨。六十九歸今昔少，萬年青史紀高人。
禮稱七十還君事，豈必如期許退身。臣子引年雖審分，朝廷圖舊合推仁。曉登文石方延刻，暮掛危冠不待晨。竊惜聖神求治意，未宜輕去老成人。
不有浮觴樂，誰知愛客深。投醪當席意，修禊昔賢心。自至疑仙術，虛來協道襟。去留雖任物，斟酌孰窺陰。阻挹齋中酒，空勞塞上吟。清潭時一望，搔首莫能簪。
只恨無才濟阻饑，北塘因爾失春期。民心方喜稻禾熟，秋色不關臺榭隳。一派芰連輸水鳥，幾船烟雨卧風旗。佳辰賴有詩人覺，較得紅芳又變衰。
去歲饑流待撫循，日憂疲瘵苦傷神。細民溝壑方援手，別館鸎花任送春。舉目山河生壯氣，經時臺榭極芳塵。秋來幸有豐年兆，還作偷安樂事人。
大暑喪餘酷，凉秋袪眾瘥。歊氛隨雨斷，素景入宵多。雁影穿池月，蛩聲出砌莎。披襟予自快，楚澤任悲歌。
此夕何清曠，新秋乍奪炎。凉飚來似舊，熏暑逝如潛。露重翻香芰，踈雲點素蟾。放懷殊不寤，箕斗轉前簷。
疆野壓雄邊，乘秋行此田。萬峯朝巨嶽，多稼入平天。農飽忘饑後，童嬉逼社前。僚賢須共樂，舉白盡歌筵。
清商纔過半，皓魄最宜圓。自是秋光好，非緣人意偏。一宵歌吹地，萬里雪霜天。忍見西樓下，佳期又隔年。
燕石寧參楚璧珍，六膺君槳共言綸。老聃道大誰同傳，千古韓非是罪人。
琴瑟煩更化，椒蘭喜望鄰。致儀慚蟻酧，申好忝莩親。惜此登高節，難偕逐勝賓。遥知潭上酌，多少插花人。
無勞遷職此何名，只有慚羞敢自榮。撫俗未能宣上意，治邊徒欲振天聲。邱山莫副推恩重，銖兩唯憂效死輕。高句不須期任舊，已求三載奏官成。
不與皇家致太平，康寧時節便遺榮。寰中自樂喬彭壽，海內空流邴魏聲。一品坐來恩固重，萬鍾拋去祿何輕。朝廷欲繼姬周盛，會向磻谿問老成。
此去參邦計，時才固異倫。富民知有道，言利不違仁。餘帳無情日，歸途適意春。前期對清問，犧閣近槐宸。
六花來應臘，望歲一開顔。歌舞喧侯第，風沙雜戍關。餘芳留草樹，清興入江山。後夜高樓月，蕭然崑閬間。
區區邊朔有何成，三失流年只自驚。無一事來頭尚白，白人頭處豈堪行。
桃李知春意，陽和到嫩萌。風霜誰自困，鸎蝶始多情。終入芳菲賞，休論早晚榮。窮邊何所負，轟鼓醉金觥。
良疇芳圃汩飛埃，生意顒顒望震雷。北嶺有雲空自繞，幾時爲雨出山來。
塞上逢寒食，郊園此重臨。一時行樂意，萬室欲春心。節物隨人好，風光得處深。只思民盡適，守鬢忘霜侵。
一來邊障地，走馬過三秋。萬緒事常擾，九分春又休。鸎花誰在目，霜雪只侵頭。從得風光住，風光可奈憂。
修禊春塘上，誰知物趣深。萬花開喜色，眾樂出和心。雨意隨人住，杯情逐勝斟。從茲窮塞地，佳節似山陰。
晚雷驅雨協春雩，誰識天工用意殊。不許繁花私潤澤，獨教嘉穀足膏腴。羣心有答方思報，寸草無求亦自蘇。始信雲龍施美利，豈勞功力費毫銖。
葉葉輕雲帳薄羅，坐看膏澤灑庭柯。風前芳杏紅香減，煙外垂楊綠意多。聲落簷牙飛短瀑，點勻池面起圓波。晴來西北凭欄望，拂黛遥峯濯萬螺。
牡丹京洛豔，惠我見新鄰。一與樽前賞，重生塞上春。衰榮存主意，深淺盡天真。却似登蘭室，清香暗襲人。
去歲栽花遍小欄，只憂芳豔不禁寒。年來醉賞春風裏，無限邊人見牡丹。
真是羣芳主，羣芳更孰過。豔新知品少，開晚得春多。幾日瑶姬夢，平生金縷歌。寒邊今幸活，風雨莫相魔。
青帝恩偏壓眾芳，獨將奇色寵花王。已推天下無雙豔，更占人間第一香。欲比世終難類取，待開心始覺春長。不教四季呈妖麗，造化如何是主張。
妖豔憑誰主，春光去不停。離魂亂飛絮，生意逐浮萍。錢莢偷餘態，茵蕪襲舊馨。年年芳信在，慎勿歎飄零。
一夜殘芳泣露痕，曉來紅雨點蘭蓀。對人終有風流在，幾片斜飛在酒樽。
池館何無賴，青春幾日回。酒隨花謝減，心爲水凉開。幽鳥閑鳴和，清風自往來。峯巒新在目，天與白雲裁。
一夕輕雲卷怒雷，回塘經雨絕纖埃。蓮房倒盞揮人飲，柳幄牽絲待席開。未必鷗飛知客意，莫嫌蟬噪是風來。歊煩盡滌宜無累，奈有詩情費剪裁。
區區西北十經春，强力今爲老病身。白髮丹心論底事，清風明月屬閑人。千鈞未免嗤鼷鼠，一簣猶思抑孟津。早晚粗酬忠國志，五湖煙水樂吾真。
柳際一蟬鳴，停樽忽自驚。所傷非節物，未立是功名。默默悲時事，區區狥世情。不須爭噪急，衰鬢舊霜莖。
時得不可失，時乎況得天。蔓圖非易力，鴆毒是安眠。廟勝兩楹決，壺漿一檄傳。臨關休發詠，歸議主當然。
西北雲高拂女牆，危亭虛豁望中長。田間堤陌成新險，天外江山是舊疆。古道入秋漫黍稷，遠坡乘晚下牛羊。凭欄多少無言恨，不在歸鴻送夕陽。
閏首郵音得到無，使來還喜發雙魚。却思塞上經時問，恰是吳中當日書。人邈江山神自照，道存忠義信從踈。昔年元白慈恩事，詩意雖同志未如。
一志事邊徼，難甘景物催。流年花易落，久戍雁頻回。細葉未成幄，飛蚊還聚雷。顛毛從自變，肯使壯心摧。
極塞將何奉燕娛，牡丹池館一株無。誰人會我栽培意，欲見吳宮小陣圖。
從來良守重農桑，何事栽花玷此堂。已愛昔賢形藻繪，更移嘉卉伴馨香。
東君於此最多情，先與黄金撚畫成。何似亞夫堅壁地，因人千古得嘉名。
疊疊雲根漬古苔，煙巒隨指在庭階。主人未有銘功處，日視崔嵬激壯懷。
堂下開畦植藥苗，更將靈種悉名標。吾心盡欲醫民病，長得憂民病不銷。
遥派分流過近階，潺潺終日瀉瓊瑰。誰知到此幽閑地，多少餘波潤物來。
小檜新移近曲欄，養成隆棟亦非難。當軒不是憐蒼翠，只要人知耐歲寒。
邊俗稀曾識此科，南方地暖北寒多。孤芳莫念違天性，無奈深恩愛育何。
禁扃清切擬仙都，多病年年絕寒居。四海風雷歸舊筆，二垂霜霰乃吾廬。道同今古猶相照，事役鱗鴻不計踈。莫謂安恬道留滯，是非終有史臣書。
七夕今同末伏辰，方塘陶暑集珍羣。嬌鸎萬囀風前曲，秀嶺千層水上雲。幽鷺倚蒲真入畫，香荷擎酒不須熏。天孫莫衒機頭巧，倒載歸來豈羨君。
池塘凉意早，秋色動邊關。酷暑不終暴，清風來自閑。畏螳蟬屢起，辭幕燕將還。盡日當軒卧，看雲歸故山。
十年西北保疆垂，只恐非才誤委毗。報國心誠雖慷慨，背時蹤跡極孤危。欲求褒貶明千古，直把窮通託二儀。多謝高篇遠相勞，召南風格本王基。
久陟風騷上將壇，更持旄鉞撫邊關。山川滿目吟雖苦，戈甲藏胸意自閑。威望昔嘗流塞外，雅歌今復奏兵間。禁中日夜思頗牧，四牡看隨杕杜還。
滿懷經術欲誰傳，却憶西歸治洛田。富貴苟求誠損義，聖賢難遇亦推天。春風始入花王國，夜月長涵宓女川。巖谷弓旌如未及，且憑詩酒作閑仙。
千年賢迹一堂間，日企英風敢自安。爭似公陳無逸義，君王圖入殿屏看。
只趁重陽選菊栽，當欄殊不及時開。風霜日緊猶何待，甚得迎春見識來。
堪嗤唐彥鄙連疆，不信重陽草木霜。樽裏有花荷萬葉，三年酣賞好風光。
試獵秋原亦治戎，飄然豪氣滿秋風。饑鷹猘犬爭爲用，不在人知指縱功。
靈嶽祠宮尚未回，六花隨禱下瓊瑰。只憂風力狂無定，最喜雲容重不開。但得餘滋周畎畝，敢求嬌意助樽罍。夜深猶使家人探，平地依稀幾寸來。
聞說西臺遂懇章，一何欽聳一何傷。赤松世外誠先覺，白首兵間是不祥。得失兩忘祛病術，利名相賊溺人鄉。幾時微立疆垂效，去伴公閑亦道光。
拙者奔馳智者藏，細論朝體豈無傷。蒼生困敝誰更化，賢弼優游自考祥。四海唐虞終我事，三川風月且吾鄉。軍中不識陽春贈，幾按青萍駭夜光。
久拋儒掖禦戎疆，每憶青氈只自傷。馬上文章終是俗，胸中戈甲亦非祥。哇聲誤入離韶耳，藻衮輕投被毳鄉。賴得高賢時借譽，不然幽迹轉無光。
池圃足高趣，公餘事少關。幽禽聲自樂，流水意長閑。近竹花終俗，過欄草費刪。心休誰似我，官府有青山。
大鈞將首化，微物亦先知。草木色皆得，禽魚意自怡。和風無不到，餘凜欲何爲。會與斯民樂，熙臺興未遲。
郊原飛隼拂晴霓，秋入豐年未慘悽。嘗酒管絃先社集，捺弮禾黍極雲齊。雪鋪蕎麥花漫野，黛抹蔓菁菜滿畦。區脫狴牢無一事，山翁贏得醉如泥。
此夕仙花降羯陀，萬燈光裏雪花和。天心要足良農望，人世常多好事魔。雲際未應成霢霂，風前疑欲助婆娑。陰晴況是民俱樂，無奈嘉賓惜醉何。
塞上區區罄拙勤，回頭芳歲已三旬。何須更殢中山酒，日日憂邊似醉人。
滿歲窮邊喜未還，飛塵猶擬助高山。一年願借雖慚寇，萬里思歸却笑班。紫塞風煙長冷淡，赤松光景正安閑。何時少奉揮金宴，免役勞魂夢寐間。
一守中山四載餘，栽成芳樹滿郊衢。州民如有某棠念，惜取清陰萬萬株。
寒食郊園此會稀，吏民隨意賞芳菲。樽前有樂人還去，牆外無花蝶亂飛。眾裏鞦韆應是騃，岸邊鷗鳥却忘機。黄昏易覺春醪散，細雨迎風灑西歸。
舍奠修彝禮，齋誠致吉蠲。普天同日祀，聖道幾人傳。窮厄當時教，雅崇萬世賢。蒙然如可寤，朝夕在拳拳。
中山風物有前緣，經賞重陽第五年。莫爲素毛悲晚歲，且吹黄菊酌芳筵。退求僻郡疑邀寵，甘老窮邊似好權。笑問此身何計是，不如嘉節倒垂蓮。
十稔違談燕，區區混濁流。經時無一信，度夕是三秋。友會此難約，君恩尚未酬。何人伴高興，洛棹與嵩樓。
祈雪經冬未應人，歲除方喜六花勻。解蘇民望終爲臘，要入時宜不在春。欲使休祥同節賀，更教生物及年新。明朝元會排天仗，萬玉相輝拜紫宸。
候時賓雁覺秋分，便委胡霜遡楚氛。一片畫屏橫遠岫，幾行書字帖輕雲。信通離闊誠虛語，聲到英雄似不聞。莫趁衡陽戀閑暖，南兒矰繳正紛紛。
西北連憂寄責深，十年回首失光陰。丹心報國期輸盡，白日當天荷照臨。賜鉞何勞誠靦面，扞邊雖久即甘心。孤根只有衰危甚，不得終身被傅霖。
一落粗官伍噲曹，清流甘分絕英髦。建牙恩有丘山重，扞塞功無尺寸高。許國壯心輕蹈死，殄戎豪氣入橫刀。只期名遂扁舟去，掉臂江湖擲錦袍。
洛下安然塞下勞，公持霜簡我持旄。憂無虛日三垂重，閑入芳春萬事高。病虎厭風摧漢節，卧龍慳雨澀吳刀。遥知嘯傲煙霞外，肯把仙袍換戰袍。
尺雪征塗已倦行，那堪寂寞過清明。農居近古鞦韆野，縣堞成虛睥睨平。只見靚粧矜節服，更無閑地匝春耕。山川寓目皆形勝，可惜虛屯百萬兵。
破趙降燕漢業成，兔亡良犬日圖烹。家僮上變安知實，史筆加誣貴有名。功蓋一時誠不滅，恨埋千古欲誰明。荒祠尚枕陘間道，澗水空傳哽咽聲。
早發天威驛，深春尚薄寒。龍蛇盤道路，波浪卷峯巒。古人萌常晚，新流勢未端。忠臣方叱馭，更險不辭難。
春入并州路，羣芳夾故關。前騶驅弩過，別境荷戈還。古戍餘荒堞，新耕入亂山。時平民自適，白首樂農閑。
漫嶺夭桃樹，無人亦自開。雲霞深隱洞，錦繡遠成堆。生意驚樵斧，芳情謝宴杯。莫迷行客路，不似武陵回。
詰曲榆關道，終朝險復平。後旌緣磴下，前騎半天行。舉目自山水，勞生徒利名。報君殊未效，何暇及歸耕。
二月春光薄，川寒驛路長。虎蹲難動石，龍矯已刳桑。嶺狹居多險，耕勤地少荒。山農駭車騎，兒女滿莊牆。
待曉出山口，溟濛雨乍晴。始知經盡險，終得坦然平。草樹開春意，川原豁眼明。吏民當自信，竹馬不須迎。
十載辭鄉志，登科一旦伸。青綸歸養客，白髮倚門人。家釀難禁蟹，江鱸正得蓴。之官如自立，吾館有賢賓。
邇臣清舉世推公，驛召歸馳御史驄。不獨危言開正道，更將高節激頹風。嚴霜透骨寒威重，健鶻盤空殺氣雄。朝選雖精知尚薄，濟時才業滿胸中。
萬柳籠溪借碧漣，滌煩高會喜僚賢。人間酷暑病庚伏，世外清風有洞天。一枕易醒西嶠雨，滿筵思醉北池蓮。棠陰訟閴邊烽靜，誰信榆關作地仙。
病襟深惜好重陽，莫接郊園醉晚芳。豪飲直輸無比戶，清歡全落少年場。感時蕭索休成詠，中酒無流不是傷。猛戰巨觥吹嫩菊，且陶佳節趁康强。
莫賦悲哉學楚騷，寒庭秋色一時高。霜嚴獵衛鷹權峻，風入弓膠士氣豪。對月清吟森玳瑁，吹花芳酌醉葡萄。汾波照骨銀河淡，曉夕寒光助帳刀。
車書從此九區同，雉堞隳雲百載空。欲把金湯角天命，却驚禾黍滿秋風。雖餘墟落人煙悄，不改山河氣象雄。何必壞城心可壞，祖宗恩德浸無窮。
唐叔祠推晉域雄，乘春來謁想遺風。前庭樹古圭曾剪，近垅禾新穎未同。山峻尚存維翰德，泉深長瀉及人功。愚民不識邦君重，歲歲西神酒食豐。
柳出狻猊首，天然癭贅高。楓瘤嗤鬼伏，松幹讓龍豪。根聳伸獰爪，絲輕被毳毛。三眠漢宮樹，人狀可同褒。
奇種定仙草，長生晉水蘋。採芳曾著詠，薦潔可供神。萬卉衰何速，三冬色自新。大年如欲較，吾豈愧莊椿。
甘泉穿石磴，山腹啟禪扉。自笑逃塵境，翻來觸靜機。花開松色淡，歌咽磬聲微。十里薔薇路，香風送馬歸。
練士當時閱，臨高共一觀。勢憑朝氣銳，令入曉霜寒。事重三軍國，形存八陣灘。燒烘旗幟動，雷吼鼓鼙乾。畫守誰能犯，循環莫見端。赴谿驅稚子，飄石走驚湍。彈壓提封靜，周旋四野寬。機深天地秘，知少古今難。寨巧花齊出，營新月未圓。全師充國慎，堅卧亞夫安。鵝鸛行雖卷，貔貅伎要殫。撒韁馳鐵騎，疊箭取銀盤。避槊身藏鐙，揚塵足掛鞍。弩飛三刃劍，砲擲百星丸。鐃管喧歸隊，肴觴足犒餐。父兄人自衛，鳧藻眾胥歡。有志銘燕石，無勞誤漢壇。壯心徒內激，神武正勝殘。
漢唐二傅推疏白，高退當時歎莫如。雖有清風傳舊史，不聞優寵及安車。直緣賢迹光君輔，更約師模在帝儲。何似詔公還廟席，萬靈和樂浹堪輿。
秘殿班崇極邇聯，九重思舊及高賢。雖知榮寵公非樂，且喜孤忠帝尚憐。惠物袴襦聯一境，得時霖雨即敷天。萬方翹首臯夔入，待見唐虞致治年。
別殿深嚴峻寵班，再煩開府扼秦關。棠郊陰滿修前治，蕙帳香銷在故山。天意未容賢者樂，官方唯許老時閑。蒼生況結爲霖望，豈要窮邊俗吏攀。
不草邊書絕塞氛，英僚高會喜同羣。朋間射鵠雖連中，坐上飛觥不五分。烈士感時何晚歲，男兒行樂是從軍。速揮大白申嚴令，多得紅心即戰勳。
天意如何未應人，蛟龍猶得戢乖鱗。民間望極經時雨，寒上寒深幾日春。麥脚埋塵難自展，柳眉低水只乾勻。西溪不在浮觴樂，且慰羣心祓禊辰。
清香奇色匝芳洲，只得公餘一見休。道是好花堪謔問，幾時曾上美人頭。
建牙非稱冢司官，正是宸襟注意安。即日太平歸輔翼，侍祠重陟岱宗壇。
絕塞風霜正樹威，不知韶律起從微。十千酒且迎春酌，五九寒須半臘歸。破屐好山連日上，費詩嬌雪著人飛。屬封所過皆蒙惠，民吏應如挾纊衣。
霄躔將欲正三台，促召深思輔翼才。只聽燮調光玉鉉，若爲封駮滯銀臺。殿帷延納君恩厚，經席敷陳聖慮開。命相幾時符眾望，遞中看錄白麻來。
暑雨頻經信宿休，近郊方出釋潛憂。雖妨麥始二停穫，且見苗知一半收。神嶽怖民藏電雹，老松憑寺偃蛟虬。佳遊況遇從豐讖，好飾千倉待有秋。
鄣泥何惜出郊遊，始霽才寬望歲憂。鬰若山光疑是活，飄然詩思盡難收。隈林杏頰紅初抹，拂砌莎髯綠自虬。禾黍坐看雲四合，有年將乞載春秋。
使臺凝績大河東，榮圃更臨輔鎮雄。鸞省要資雖錫命，犧圖清職未推公。滿天秋色增詩骨，一路歡謠入歲豐。會取朝家精選意，陪京今是漢扶風。
九日陪嘉客，金英泛酒船。撥醅時上下，浮蟻自周旋。香逐榴花發，甘嗤柏葉先。坐中宜醉挹，仙錄載延年。
輕雨來秋晚，郊園對客樽。暫和春氣味，將冷雪胚渾。聲入關榆苦，陰纏塞嶺昏。黄花應自笑，摇落獨承恩。
天地久閉塞，氣和方一開。花從無象出，澤藴太虛來。慶可萬區浹，豐宜百瑞魁。病襟雖麤釋，歡意阻賓罍。
一紀三垂慮，中疲病早侵。人生何苦甚，世事愈思深。冬漏長難過，霜風峭不禁。幾時拋組綬，芝朮老雲林。
軺車勤按問，并部此先行。糴重傷農業，年豐報力耕。幾時蘇俗困，異日復民兵。公策方經遠，提封可坐清。
元日難逢是立春，普天誰不喜佳辰。一年氣候均諸節，萬卉芳菲實九旬。柏葉始傾爲壽酒，土牛隨示力耕人。故陰盡革無餘臘，端朔陽來慶共新。
萬家燈火徹重闉，通夕熙然本順民。誰道升平無可狀，請觀豐稔及茲辰。月隨遊騎何曾動，蓮嫁春風不是真。半病使君心未伏，欲驅歌吹逐香塵。
春寒著人骨，病軀殊未堪。雁慵難遡北，花怯不開南。詩筆少新興，戰觥思舊酣。邊垂何事樂，寂寞月將三。
并塞園林古，春來似不知。雨輕成凍易，樹老發花遲。劇事隨年倦，歡悰入病衰。芳時期强賞，宴鼓揭天搥。
三月鞦韆節，西郊菡萏洲。塞寒春尚淺，俗樂政同優。賞愜杯忘算，歌妍餌失鈎。黄昏垂柳岸，人意共遲留。
拍堤春水展輕紗，元巳清明景共嘉。人樂一時看開禊，飲隨節日發桐花。紅芳雨過粧新拂，綠柳含風带盡斜。欲繼永和書盛事，愧無神筆走龍蛇。
巧匠矜能作水嬉，偶形千狀擬真爲。機關自謂無知者，手足其如有見時。鈞叟投竿魚自出，舞姬揮□□□□。□□□□□□□，□□□□□□□。
晉陽封守遠睢陽，空有馳魂若侍傍。處世少容雖鑿枘，與公相協自宮商。冥鴻愈適知難慕，疲駕將顛失預量。新句暗投頻駭目，少陵光焰極輝煌。
百諷新篇百忘勞，直將淵旨質風騷。閑觀景物辭終巧，意到安恬格自高。三代正聲傳雅樂，千年嘉味入蟠桃。誰知八十歸休相，字體詩情日日豪。
彥國賢推不世奇，兩諧交政辱公詩。如褎事契誠多幸，欲並才名敢固辭。疏傅退來光漢史，周公歸已靜淮夷。須知病守榮非淺，日對鄉枌擁郡麾。
怒雷傾雨灑無垠，天意須臾復至仁。比屋士民平歎息，一川和黍長精神。徹犁農喜通新種，隔轍人誰謂不均。大利豈當論小害，路泥深尺沒征輪。
冒暑行宜早，修途不困人。遠風清逐睡，微露濕低塵。好月看無盡，高吟意益新。未雞知漸曉，天角下星辰。
山脚林成簇舍窠，門前流水養嘉禾。森森松柏圍先隴，濈濈牛羊滿近坡。官賦已供餘歲備，村歌無節得天和。安全盡責廉平吏，三歲齊民更孰過。
山路何曾倦，官程幸不賒。片雲無定雨，香草逐時花。暑序秋天氣，農居古室家。鄉關勤一望，峯翠列高牙。
崎嶇微子道，行路始知難。峻嶺萬千疊，紆途百十盤。地磽民力薄，天旱穀苗乾。未寤蒼蒼意，平川雨澤寬。
曉入吳兒谷，危塗信不虛。千峯疑絕路，一逕俯容車。山鳥過雲語，田夫半嶺鋤。時平盡周道，天險欲何如。
我從團柏歷山岐，秀絕唯於熊耳知。芳草經年被重席，輕雲無日展時旗。羊頭有黍名終俗，壺口稱關類亦卑。何似半天留鶴馭，此來憑軾與仙期。
出却千山與萬山，坦途由引達鄉關。邊垂未減宵衣念，閭里徒矜晝錦還。憂國敢忘經日慮，治身能得幾時閑。遥知上冢光榮處，只在州城一舍間。
欲知爲郡寵，晝錦入家村。自古拜松檟，幾人如子孫。麾幢新俗觀，牛酒飫鄉尊。儒者榮斯甚，將何報國恩。
垂稔良田雨信愆，三農憂死只呼天。應時滂洽真無價，數日淹遲誤有年。立解焦枯非甚力，不知神化此誰權。何妨四序均膏澤，長使生靈得自然。
尺雨滂然滌旱災，行田因得過家來。催成禾黍拖泥秀，長就枌榆揭凍栽。三組不矜聊問俗，一廛雖陋且容杯。郊原躍馬都忘病，隨目山川氣象開。
一夕甘滋起瘁田，斗回災沴作豐年。便晴誰恐禾生耳，將熟偏宜穀捺弮。雲退不留驅旱迹，氣清渾露已秋天。衰翁豈獨同民樂，更覺詩豪似有權。
雨過觀田出近垌，敝廬還喜及柴刑。雲平多稼徹天盡，黛拂遠山隨馬行。寂寞秋風催晚角，徘徊先隴奈重城。鄉人莫羨前驅弩，吾意何如負郭耕。
疊疊山依皺曉霞，羲輪騰海露天涯。一川圖畫秋方靜，萬積京坻穀盡槎。舊鄴餘風含古意，太行高景落詩家。訟庭經日如僧舍，又到村居倚將牙。
豐歲觀農穫，先疇路不遐。子多宜晚穀，生柪就新麻。蕎麥方成齪，蔓菁未入椏。鄉民愚自詫，太守是吾家。
洛中平日是吾家，時節芳菲正可誇。權去獨思來衛幕，春歸誰約醉桃花。晴飛縣舄瞻仙翼，暖擷新蘭薦潔牙。更想緱笙聞夜月，翩然高意薄青霞。
延塞何須輟鉅公，西師今復久櫜弓。三台班秩名雖重，四海生靈澤未豐。莫泥兵韜求策勝，更充賢業俟時通。歸來談笑巖廊上，致主唐虞始是功。
猛收宵雨發秋光，甲子朝來甚不傷。天意欲教成九穀，人心兼遂樂重陽。山開霽碧迎軒秀，菊染新黄助酒香。氣與民和自無沴，豈須從俗佩萸囊。
壞圃蕭踈有廢臺，登高留客此徘徊。幾年埋沒荒榛滿，今日崔巍宴席開。一境山川俱入眼，重陽風物盡宜杯。坐中不勸猶當醉，菊蕊浮香似撥醅。
芳醇盈榼副風騷，慰我漳濱病擁旄。把菊不同陶令喜，白衣人只送香醪。
滑醪清滿菊花巵，只欠新螯左手持。欲報善隣將意厚，苦慚家釀带春醨。
芳訊欣隨客鯉開，雅篇并付木奴來。病翁逢酒唯憂過，更使湘包下滑杯。
欲識芳園立意新，康辰聊以樂吾民。天收寒食時來雨，人得常年數倍春。密密樓臺花外好，蚩蚩歌舞醉中真。朝來必要升平象，請繪輕綃獻紫宸。
對敵公如論酒兵，病夫雖劣敢先登。如將壓境求詩戰，即豎降旗示不勝。
東郡何能抑上才，召書看即日邊來。名醪價重詩篇好，㮰泛西園感遇杯。
樓角聲喧促曉更，致虔塋域出西垌。春山带雨和雲重，麥隴如梳破雪青。鄉樹溟濛天水墨，村農淳野古畦丁。陰迷俄景催歸馭，暫向東風俗眼醒。
自昔能詩者，如公敏思稀。清風當世聳，大雅一時歸。京輔方期治，天顔此暫違。召棠隨有愛，庖刃不勞揮。吟筆閑邀戰，隣邦動怯圍。疲神支敗北，對景失芳菲。無物酬明月，何心衒晝衣。驚弦常跕跕，突陣正騑騑。溪柳柔金幄，園花爛錦幃。嬉遊成樂國，佳氣俯端闈。郢曲高難和，荆棲近莫依。流年傷阻闊，好夢接容輝。不信降旗豎，猶勝走檄威。可慚貂莫續，安敵虎而飛。窘蹙圖更郡，奔逃始見機。吾鄉雖甚美，無計戀柴扉。
溪園高致此非遐，請爲公陳眾所誇。一境熙臺躋舊俗，萬民和氣入新花。流芳只有人思召，行樂何須坐有車。不獨清明資勝會，四時風月愜詩家。
本邦爲守獲隣封，民政雖殊道則同。浹境歡然君有惠，一鄉榮甚我何功。漸濡美化規模近，珍重高篇氣格雄。德薄可能勝尹誦，穆如空自愧清風。
誰言智者不兼仁，請看新渠激磑輪。本爲酒材寬物力，更饒春月樂鄉民。陰晴天色將寒食，狂醉人心即蠟賓。父老他年傳故事，可忘修禊起茲辰。
欲集珍叢稱此堂，春來栽檻首花王。連砧不動開猶少，對酒多情格自强。白晝已凌鄉錦色，清陰宜接訟棠芳。娛賓一奉笙歌賞，從此香名歲月長。
榆莢紛紛擲亂錢，柳花相撲輥新綿。一年寂寞頻來地，三月芳菲已過天。樹密只喧閑鳥雀，臺高猶得好山川。病夫不飲時如此，徒有詩情益自然。
淫雨農疇害復收，彼何恩厚此何仇。高田穀穗拖牛尾，卑地莊窠沒獸頭。稔社徹宵喧鼓樂，災居無日苦饑流。如云禍福關爲政，安得豐兇在一州。
直疑天際裂銀潢，大雨連傾特異常。數里河聲轟陣鼓，萬條簷溜卓戎槍。雷霆勢惡掀人腦，蛟□朋兇碎客航。正熟民田多沒穗，幾時仁惻動蒼蒼。
久雨無書致睦隣，坦途非邈盡長津。正憂吾里民災甚，敢覬公齋酒味醇。得騁蛟龍方倚浪，未鋤稂莠已齊身。太陽幾日披雲見，多少如葵仰望人。
地下陽將復，人間氣已和。羣陰明數極，六出見花多。賀稱新年曲，歡侔故郢歌。同雲留紀吉，柔荔借萌科。起認灰飛管，堆凝素出波。朝盈振鷺集，隙隘白駒過。樹密輕黏萼，天圓細撼羅。潔非容物污，碎不在風搓。農畝經年瑞，詩家萬古魔。平明開慶會，綠蟻薦紅螺。
笳鼓擁貔貅，韓陵山下頭。人心忘岱嶽，鷹眼快離婁。兔逸茲窮虜，孤殲即貴酋。鄉民誰會我，衣錦樂畋遊。
習平禮樂存形器，要閱兵須有殺生。故備姦戎侔斬伐，唯於畋獵可申明。妖狐膽裂逃終戮，老鶻拳高下必精。大獲未能矜小得，幾何人不哂吾行。
人正開統發新陽，盈尺稀逢雪載滂。不必宮聲符善歲，却應和氣得嘉祥。同雲幾刻藏春色，利澤經時洽眾芳。遥想九天排曉仗，六花吹入萬年觴。
先隴比如何，新年重一過。風迎人意好，春入鳥聲和。畎畝因時勸，松楸趁暖科。公餘私遂及，吾幸比爲多。
新歲齋前寂訟鈴，不妨諏日展先塋。遥知隴樹春方到，一見家山眼又明。孝弟少期爲俗勸，里閭烏足語吾榮。此行猶苦圭符累，名遂歸來更盡誠。
鄴瓦搜來頗異常，寄誠安足奉文房。早陪神化丹青筆，莫滯邊書赤白囊。
誰傳石末首青州，鄴硯今推第一流。更好豈堪濡化筆，報瓊終念木瓜投。
陪京高選得名卿，勤葺公園匪自寧。政舉輔藩無一事，意尊王室有三亭。看花篇什煩官課，對酒笙歌易訟鈴。他日吏民銘惠愛，定隨碑刻載圖經。
四時風物隱天真，咫尺城隅惜示人。幾歲壞堤埋老木，一朝春色與吾民。壺中有景知誠少，堂下無喧到始頻。我亦治園同眾樂，夾河相望稱爲隣。
花簇香亭萬朵開，琱輿高自九關來。輕陰閣雨迎天步，寒色留春送壽杯。仙吹徹雲終縹緲，恩魚逢餌幾徘徊。曾參二十年前會，今備台司得再陪。
寶閣三休地，琅函列聖文。天章橫紫極，洛字覆青雲。花拆驚雷起，龍騰駭浪分。宸毫知善斷，更嗣禹邦勤。
世積皇基厚，天扶帝極安。宸心思報重，靈答匪誠難。蠲潔齋居敞，凝嚴路寢寬。二儀通聖饗，三后接神歡。惠澤開秋慘，和聲破曉寒。南山薦君壽，嶢闕聳羣觀。
大饗無先祫，精祠貴必躬。歷朝疑未講，曠典屬今崇。良月稽冬孟，容臺訪禮中。祀期當象閏，位向卒虛東。太卜諏元日，齋誠儼法宮。琱輿下丹地，琳館薦清衷。雪密人初駭，天高德自通。陰雲成瑞靄，凜色變和風。世室休嚴衛，宵衣集庶工。敘親昭穆正，合食簋鉶豐。既祼神斯格，居歆慶已蒙。歡欣流禹律，謦欬入堯聰。月射千圭白，星輝萬燎紅。茨歌將振作，晴旭漸曈曨。回蹕升端闕，羣瞻聳上穹。蕃釐均廟餕，惠澤泰民窮。孝著鉤鈐動，恩疏貫索空。致祥書可信，讓美意爾沖。此協亨嘉會，慚非輔翼功。唯知獻君壽，巍與二儀同。
至矣君嚴父，其惟祀配天。明堂茲有法，路寢復申虔。禮簡刊前誤，圖新煥昔傳。乾坤隆正位，辰火協高躔。宗德停參侑，推尊獨大圓。兼崇太極坐，並享總章筵。節物豐秋後，齋精吉玄前。既祗真館駕，遂潔閟宮牷。泛灑輕塵失，涵濡惠澤先。直由誠意感，卒使祭無愆。翌日回清蹕，中宵儼邃延。一純通肸蠁，五室敞蟺蜎。和必流金石，馨非主豆籩。靈光燭窗戶，飚駕觸旄旃。齊酌終三薦，神釐答萬年。歡聲摇海嶽，瑞色變雲煙。餕已均庖賤，恩思被幅員。星雞隨敕豎，赦鶴下樓宣。教不煩家至，民惟視德遷。普天知子道，斯匪化工然。
內閣門清曉，中天對邇臣。唐虞遺典在，河洛奧書陳。二聖勤勞舊，千齡矩法新。帝暉方咫尺，宸翰復躬親。鸞拂宮綃舞，花隨御筆春。奎光連璧府，劍影動龍津。今古神功絕，頒宣上意均。玉峯羅俎豆，黼坐拱星辰。魚藻符亨會，蓬瀛寄此身。流霞仙飲罷，又賜一杯醇。
一紀前曾對此君，依然軒檻喜重親。丹心自覺同高節，青眼相看似故人。不雜囂塵終冷淡，飽經霜雪尚精神。樞廷豈是琴樽伴，會約幽居稱幅巾。
昔年疆場寵雙旌，官寄洋州實治并。今喜遠民留上意，故求賢守紹家聲。升雲仙迹唐祠古，踏石春遊灙水清。時閱吏文應笑我，從前銜署只虛名。
好勝時多尚己爲，前人勤力必隨隳。所圖營葺猶如是，欲樹功名即可知。昔慕先賢形藻繪，本同來哲作箴規。得公詩刻增光燄，定警媮風變俗漓。
槐耳籠前檻，雲峯透曲櫺。凉風即崑閬，煩思入滄溟。荷弱翻青蓋，榴新倒綠缾。晚來收驟雨，一枕夢魂醒。
凉風吹暑豁煩歊，上馬迎風趁早朝。宿霧欲開星月澹，隱然雙闕在層霄。
奪熱清風幾快襟，禁街岑寂漏聲沉。東方似動陰氛失，北斗高垂帝闕深。憂國遠圖深入夢，費詩閑景懶成吟。平明天外鳴鞘下，萬玉顒然拱極心。
黄金綴菊鈴，兗地獨馳名。細蕊浮杯雅，香筒貯露清。風休沉夜警，雨碎入寒聲。自此傳仙種，秋芳冠玉京。
雲閣崇先重，霜柑薦瑞新。臨觀紆法從，趨召獨隣臣。虹實開天意，重榮浹上人。不隨淮枳變，自比禹包珍。廟獻宸心格，親頒聖寵均。從茲魁眾果，仙府占長春。
愆陽經臘惻皇情，徧走靈祠達意誠。馬殆始知仙府迥，露寒如到月宮清。甘泉既久蠲民瘼，惠澤非難滌厲萌。日待神龍興熱窟，一吁嘉雪滿寰瀛。
新元迎曉朔風凉，零落同雲勢漸霶。氣候未春終是臘，禱祈方得合稱祥。拜章粉絮迷朝珮，獻壽瓊花入御觴。自是三農豐歲兆，人聲何必問宮商。
去物輕遐邑，宸心與近均。宜將寬詔意，善恤遠方民。寒驛鳧先下，春郊雉自馴。白雲休引望，馨膳有天倫。
初暑軒窗覆翠陰，更宜飛雨濯塵襟。喜花添色自人意，爲歲期豐獨帝心。餘潤日隨和氣浹，好聲時逐遠風沉。郊原徧採農家議，一寸真如一寸金。
重九開樽節未寒，黄花初發葉皆單。待看旬日金鈴綻，剩得東籬一醉歡。
誰知九日接賓觴，未放寒花折露房。早是生來悲晚節，那堪開不在重陽。滿頭且應良辰插，一夜寧衰淺意香。守待金鈴披絕艷，共君搴蕊醉餘芳。
驚人侍句本天成，艷格清奇不易評。秋月照空澄萬景，洛花無品盡多名。珠藏赤水搜求苦，礦出黄金鍛鍊精。郊廟有歌猶未採，只輸高興寫幽情。
紫菊披風碎曉霞，年年霜挽賞奇葩。嘉名自合開仙府，麗色何妨奪錦砂。雨徑蕭踈凌蘚暈，露叢芬馥敵蘭芽。孤標只取當筵重，不似尋常泛酒花。
大祫休成慶澤新，廣庭宣制寵臣隣。非煙薦瑞籠宮殿，出綍敷言聳搢紳。風結冰簷駢玉箸，日融霜瓦半魚鱗。移時始放金吾仗，鵷鷺齊飛出禁闉。
懊惱閑雲取次生，中秋觀月悞人情。一時雖不充羣望，萬古終難掩至明。疑有陰魔憎好事，更虞淫雨害豐盛。須知席上徘徊意，直似葵心向日傾。
君於榮利已恬然，此治韓城屬薦賢。惠政即隨春共煦，道心常與月同圓。門踈俗客禪詮遠，亭掩修篁定力堅。思退幾人曾上籍，可容名記託新篇。
紫極宸居重，黄扉禁戶深。齋精嚴帝配，祗翼達天心。百刻延壺箭，千廬肅羽林。秋聲來易感，仙夢斷難尋。小雨隨雲散，踈星伴月沉。樹雞先曉唱，菊酒带香斟。寂爾潛神化，翛然適道襟。惟馨思在德，肸蠁佇靈歆。
覆欄纖弱綠條長，带雪衝寒拆嫩黄。迎得春來非自足，百花千卉任芬芳。
當欄新植盡珍叢，異格同妍出化工。何物眾人驚絕艷，一枝花坼瑞雲紅。
合昏枝老拂簷牙，紅白開成蘸暈花。最是清香合蠲忿，累旬風送入窗紗。
牡丹殊絕委春風，露菊蕭踈怨晚叢。何似此花榮艷足，四時長放淺深紅。
莫輕叢篠綠陰微，迸笋方抽嫩玉枝。結實他年臻瑞物，最宜栽向鳳凰池。
蘼蕪嘉種列羣芳，禦濕前推藥品良。時摘嫩草烹賜茗，更從雲脚發清香。
隨竹縈回翠蔓延，土藷名異出前編。會須霜晚餐珠實，可挹浮后作地仙。
圓沼泓登璧彩浮，萍新殊未覆游鯈。纖鱗不用時驚沒，香餌雖投是直鈎。
危峰疊疊起丸泥，莫愛幽奇是假爲。黄閣何功宜自劾，去尋真隱老衰疲。
靈鵲雙雙日自馴，徘徊軒檻若相親。主人素解忘榮辱，何用喃喃送喜頻。
去年同舉菊花觴，自揭清音入醉鄉。此日高秋來一別，幾旬佳節負重陽。風生古操安新治，雨徹踈茅鎖舊堂。民里更繁應自化，宰君心地本空王。
曉蹕聲乾下九重，西郊岑寂款琳宮。驕陽尚作三春旱，多稼期霑一雨豐。恤物致虔歸上德，應誠爲答即神聰。從來聖感無旋日，不在商巖傅說功。
杪春時澤未全滂，西禱真祠徯福祥。蠶女捨籠驚法從，耕夫投耒目天光。勞勤率有優恩及，拜賜皆知佚道長。海內承風誰不勸，何須躬籍與躬桑。
皇心憫雨出西坰，親禱靈宮致潔誠。扈蹕不知農事苦，輦前爭笑叱牛聲。
太一尊神宅近坰，特紆天仗乞殊靈。清衷祠禱才三日，大澍滂沱足四溟。上釋憂勞嚴報謝，民祛愁鬰得康寧。至誠有答真如響，更異言閒退守星。
帳殿深沉壓水開，幾時宸輦一遊來。春留苑樹陰成幄，雨漲池波色染苔。空外長橋橫螮蝀，城邊真境闢蓬萊。匪朝侍宴臨彫檻，共看龍艘奪錦回。
西池風景出塵寰，春豫方乘禁坐閑。庶俗一令趨壽域，從官齊許宴蓬山。樓臺金碧芳菲心，舟楫笙歌浩渺間。與眾盡歡宮漏促，萬花香裏屬車還。
知君爲邑解銅章，却復先廬坐葆光。對境風幡俱不問，安禪心法兩皆忘。滿庭脩竹爭高節，近砌幽蘭稱獨芳。若論厭喧遭拄杖，何如趣駕返周行。
邃寂敞仙扃，心齋物外清。滂沲今應禱，肸蠁此通誠。月殿栖真境，風梧醒睡聲。如何謝靈貺，至道本難名。
一夜陰雲匝四溟，朝來嘉雪灑寰瀛。因風絮起先春媚，剪水花飛到地輕。天際定迷瓊蕊屑，世間今有玉樓成。應時何止銷民疹，直壓胡沙萬里清。
幾日知君命駕來，芳辰看失獨徘徊。黄封御酒新霑賜，更偶金鈴菊未開。
倦鵲穿林趁獨棲，此情唯有老鰥知。西風日緊重陽近，忍對黄花把酒巵。
向陪亡室鶺鴒原，正是輕霜九日天。醉語忘形幾爾汝，詩毫揮紙速雲烟。思窮碧落今無術，淚灑黄花兩換年。一覽嘉章生百恨，孤懷還昧覺心圓。
遷筆褒揚逸少書，孤風拂拂起襟裾。孝心知覩英靈在，世系元承福慶餘。永向浄居同相好，任從深谷改丘墟。君詩意主稱人善，義節軒然到古初。
欲護親塋薦福殊，僧藍營葺幾年餘。名因先帝鴻恩錫，牌得君謨大字書。佛宇增輝良自爾，鄉廬傳美孰加予。須知體法多奇處，深造鍾王奧妙墟。
唐季諸侯孰擅雄，鄴邦高襲世勳洪。圖功自可超煙閣，接士殊優在雪宮。刀筆風流爭戰外，生靈安帖笑談中。詩豪墨妙家藏久，二美刊傳定不窮。
珍藏正獻草書詩，傳誡雲來示永貽。幾夜風濤偃松柏，半天雷雨起蛟螭。臨池學苦應同妙，舞劍功如未是奇。刊石豈徒爲世玩，更思清節可師之。
閱古堂成在北邊，希文詩筆美前賢。高吟尚紀終軍策，小字如觀樂毅篇。欲起貴名增世慕，更刊餘禮廣人傳。其他事業知難泯，盡入仁宗實錄編。
常喜交親燕此中，忽移歡緒作悲翁。桃陰已盛何曾語，檜影長閑不厭風。數漏趁朝心拱北，忍饑開閣客盈東。人生易別須偷暇，爲我樽前話苦空。
凜氣回輕燠，凉飚絕怒號。飛霙難自拆，細雨反如繅。惠澤非常降，祥編想共襃。民閻清歲癘，農畝得春膏。天意雖滂洽，人心尚鬰陶。未逢銀甕出，不見玉樓高。酒興來差淺，詩情病少豪。曾看紛似絮，舉白待風騷。
虛亭還喜叩禪詮，頓覺襟懷鄙吝捐。陶暑屢開河朔飲，聚星看別潁川賢。我縻東府成衰叟，君向西湖即洞天。且緩歸期時一笑，及瓜趨闕動三年。
苦厭繁機少適懷，欣逢重九啟賓罍。招賢敢並翹材館，樂事難追戲馬臺。蘚布亂錢乘雨出，雁排新陣拂雲來。何年得遇樽前菊，此日花隨月令開。
堯曆方歸聖，虞琴始就聲。不先惟帝饗，孰見事天明。穀旦諏陽復，鴻儀備吉行。宸襟正祗謹，陰孽忽孳萌。淫雨頻興陣，寒花幾墜瓊。多言摇改卜，上意益專精。宗社敷冥祐，穹蒼答至誠。斗收連日晦，併與祀時晴。待曉披閶闔，凝旒下紫清。真廷陳潔饌，親廟展嘉牲。愛旭輝黄道，非煙護綵城。旌旗停藻衛，鐃吹起嚴更。冕服祛繁飾，壇壝即自成。晶熒奠琮璧，和雅薦英莖。繼志還虛次，尊神戒側迎。千齡俄受胙，萬乘已旋衡。嶢闕層霄迥，通衢眾目傾。疏刑空犴獄，霈澤浹寰瀛。統業恢長治，生靈入太平。因知却徽號，傳蹟固難名。
常虛西館待高賢，一見襟懷兩釋然。且叩真詮期進道，不論衰鬢逐凋年。頑金在礦須當變，逸驥無鞭亦自前。相叩屢辭雖未得，已齊朝市與林泉。
春來天氣作輕寒，故使春芳欲見難。賴得好風攄俗憤，頓開韶景與人看。詩情遇敵豪雖減，杯興逢辰老未闌。幸遇親朋時枉駕，且偷壺刻奉清歡。
顆顆裝成藥竈牙，日邊開處近彤霞。真宜相閣栽培物，更是仙人種植花。高行出羣猶仰慕，香名超格合洪誇。諸賢繼有尋芳會，欲奉歡游決自差。
三十年來契分隆，更從親炙達真空。明非獨善諸昏破，理到無心萬事通。莫話離悰傷祖席，且留歡刻醉春風。海棠亭下花看發，壞子臙脂點點紅。
紺園南北壓通寰，氣象超然出世間。只見莊嚴尊十地，不須微瑣說三山。浮雲自縛春春失，真境無塵事事閑。我有歸依殊勝願，吏文常擾幾時還。
一稔繁機困備員，芳時何暇目春妍。自慚東閣延才地，得會西豪聚里賢。益友至言皆有味，禪宗高論邈無邊。須知樽酒相留意，老去離懷異少年。
春光濃簇寶津樓，樓下新波漲鴨頭。嘉節難逢真上巳，賜筵榮入小瀛洲。仙園雨過花遺靨，御陌風長絮走球。禊飲不須辭巨白，清明來日尚歸休。
一霎輕塵小雨過，園林風物尚清和。巢棲舊燕將成子，盆植新蓮未出荷。欲就好峰添異石，惡侵芳卉劚狂莎。病襟蕭索賓如市，孤負良辰樂事多。
天閣當年拂霧宣，紫皇端扆侍羣仙。親揮龍鳳軒騰字，命繼咸韶雅正篇。勸酌屢行均聖寵，賜花中出奪春妍。玉峯光景都如舊，但睇宸章極泫然。
暑雨滂然僅作霖，連宵殊未擴陰森。全祛下土將焚患，盡識高穹不忍心。斗厭埃氛開眾目，了無煩熱自吾襟。當軒倍勝松風過，何必清音一弄琴。
春意陰陰百五天，小池蕭索會僚賢。孤芳映水花終淡，勁竹凌軒節自全。一陣森嚴林勢合，萬魚跳落雨痕圓。當筵暫弭憂邊慮，且伏詩魔駕酒船。
喜陶嘉節曲池邊，薄酒何須辨聖賢。談席且誇珠履盛，種羌誰問蟻封全。白楊花落眠蠶老，紅杏枝殘笑靨圓。不似丁年爲帥日，醉鄉方擬拍浮船。
連日陰岑此日晴，池頭風物稱清明。萬鱗潛養雲頭坼，一鑑新開水面平。兩兩鳧鷖波上沒，憧憧車馬柳間行。嘉賓須惜難并會，莫厭芳樽冷淡傾。
池北如趨紫府家，亭臺高下景無涯。垂楊下絆遊春騎，曲水時飄出洞花。萬本竹深叢劍戟，一軒藤老纏龍蛇。使君欲共斯民樂，莫顧西山下日車。
元巳開樽處，垂蘿碧洞前。綺羅明浩渺，臺榭插漪漣。曲水來如篆，輕橈去若仙。春寒芳意晚，未見柳飛綿。
興慶池頭三月三，柳如拖綬草如衫。禊觴臨水筵相屬，文鷁凌波尾競銜。花雨亂飛紅撲蔌，峯螺遥聳碧嶄巖。芳辰況任游人樂，不必低將席帽攙。
九曲池邊第一開，艤舟同賞盡高才。彎流自得黄河勢，怪石應從紫閣來。塵外恍迷仙境界，竹間深有古亭臺。徘徊復至豐碑下，花萼吁嗟作盜灰。
正是風和日暖天，重陰凌擾苦纏綿。蕉心自結憑誰展，柳眼慷開只待眠。草濕謾鋪留醉席，榆寒難擲買春錢。幾時霞外氛霾散，放出紅輪一丈圓。
池榭春深合眾芳，使臺來賞好風光。波頭灧日琉璃軟，酒面摇花琥珀香。訪古舊文昏琬琰，記游新刻上篔簹。臨歸定借西園步，愈覺禪詮氣味長。
岑寂禪扉啟晝關，公餘爲會一開顔。高臺面壘包平野，老柏參天礙遠山。花去春叢蝴蝶亂，雨勻朝圃桔槹閑。徘徊軒檻何時下，直待前枝倦鵲還。
一春顔色與花王，況在莊嚴北道場。美艷且推三輔冠，嘉名誰較兩京强。已攢仙府霞爲葉，更奪熏爐麝作香。會得輕寒天意緒，故延芳景助飛觴。
駢枝三出牡丹紅，奇有雙頭結未工。宛似靈芝相並秀，瑞雲攢處起香風。
幾酌西禪對牡丹，穠芳還似北禪看。千球紫繡擎熏炷，萬葉紅雲砌寶冠。直把醉容欺玉斝，滿將春色上金盤。魏花一本須稱后，十朵齊開面曲欄。
莫厭煩蒸共此行，臨流臺榭極高明。風前自得披襟興，林杪時聞脫袴聲。洞竹交陰冠蓋爽，砌泉爭響夢魂清。憑軒最切雲霓望，日待民田雨足耕。
終南頻月晦峯巒，一雨民心萬事寬。救徹旱苗充歲望，洗開山色與人看。半天橫示全秦壯，積雪高連太白寒。欲識眾多欣幸意，送湫歌舞滿長安。
崔園高絕五門西，塵外風光是處宜。唐室舊池因地得，漢宮遺址上樓知。青螺萬嶺前爲障，碧玉千竿近作籬。我住鄴臺殊草創，一來尤覺愬歸遲。
門徑縈紆洞府間，了無塵外累幽閑。長楊十丈亂風雨，流水數枝鳴珮環。入戶好峰誰可畫，礙人新竹不容刪。池亭面面圓荷滿，薄暮飛香送客還。
危榭厭頹基，登臨事可悽。邱墟唐殿左，禾黍漢宮西。臺古疑藏劍，峯遥不見圭。山川難盡識，賴有舊圖携。
凜凜梁公萬世尊，復唐功業並乾坤。爲臣所守能忠義，異代猶思錄子孫。老嗣寂寥雖未振，大名瞻仰只如存。後人真有希顔志，豈特孤風擅一門。
衰拙何堪定繹騷，使臺猶喜會英髦。治財絕擾常先恕，移用皆宜似不勞。此去任賢終漕輓，幾時當路壓風濤。家聲莫擬君能紹，日看青雲步步高。
游鱗驚觸綠荷香，水馬成羣股脚長。逐浪相追留篆跡，偃波垂露滿芳塘。
病襟思適繞東塘，水荇初花吐嫩黄。行困老樗陰下坐，兒童爭喜拾紅娘。
龍首高源析，螭吭亂玉鏘。带花春共遠，和雨夜何長。冷撼青蛇影，平拖白練光。煩襟來自滌，可待濯滄浪。
忠閔規摹壯，耽然大厦開。無時佳燕在，正暑好風來。池面飛泉落，林端畏景回。誰知仙府路，瓊室與瑶臺。
臺榭生凉處，奫淪瞰北塘。松筠成夏陰，蓮芰入秋香。踈雨交寒暈，輕雲襯曉光。無心投釣餌，游鯉莫驚藏。
雙石唐餘物，來茲孰記年。嵌空危砌下，怪醜好花前。名氏坳猶刻，藤蘿穴任穿。最宜秋後看，班駁蘚痕圓。
待月西臺早，移時凭曲欄。雲端開玉葉，海面起金盤。燕席通宵雅，凉波入坐寒。香風來不斷，清露裛紅蘭。
亭出水中央，輕風四面凉。岸平飛略彴，波暖戲鴛鴦。靜夜蟾蜍落，清秋菡萏芳。公餘時獨坐，萬慮默皆忘。
西北高樓上，南山日面欄。勢籠秦地勝，陰落渭波寒。带雨新屏活，穿雲古道難。仙扃如可造，便擬挂朝冠。
迢遞穿花出，彎環作篆來。若非天上醴，不泛洞中杯。水鳥浮還沒，仙航去復回。蓬瀛真境事，銷得玉山頹。
叢石競嶄巖，當軒翠撲嵐。疑峯何啻九，仙島迥侔三。潤極雲猶抱，溫多玉尚含。樓高慵引望，坐看小終南。
北榭層基下，森森竹徑幽。枝繁低拂蓋，根密僅通流。勁節輕環粉，狂鞭怒走虬。風霜胡可動，松柏乃吾儔。
一掛朝冠謝世紛，終南高隱邈難羣。不容聖治詢黄髮，徑宅幽巖卧白雲。書簏遶牀唯我伴，磴泉喧枕乃予聞。此時誰可攀真馭，應有浮邱解挹君。
家園休息敞虛堂，直造希夷境外鄉。無物不推山下勝，有花皆似洛中芳。荷裁萬扇悲長信，笋擲千簪醉孟嘗。子藹令名居自足，主公襟韻日康强。
末伏居嘗極藴隆，今辰俄與立秋同。雖餘暴虐難禁暑，奈有蕭騷已至風。冰出魏臺猶示貴，扇思班篋欲收功。從茲漸入清凉境，林嘒寒蟬露曖空。
九龍朝發起程初，甘澤滂然灑路衢。敢倦征途泥沒踝，且觀嘉穀秀垂珠。高原直瀉波頭惡，弊繖平穿陣勢粗。繡嶺任遥須趁宿，蓮花湯下洗塵軀。
老木陰森蓋滿山，蕭條宮展倚巑岏。留爲治世無窮戒，自足明皇數紀歡。舊浴已殘湯室暖，餘悲尚慘渭川寒。欲知百二關河勝，更待朝元閣上看。
康定西征始壯餘，往還休此任馳驅。白頭又罷咸秦帥，却向溫湯浴病膚。
試往驪山頂上行，朝元孤絕聳崢嶸。了無樓殿嗟餘侈，自見耕桑復太平。兩後綠苔多滑徑，葉間紅子不知名。南巔更就丹霞挹，頓覺尫然病骨清。
古寺跨山椒，虛明瞰泬寥。路危難進馬，林密不容樵。飛瀑連雲濕，凝嵐带雨饒。崖窮徒一望，歸步默無聊。
靈館驪山下，開元迹尚遺。蓮穿噴玉溜，字缺照人碑。古殿天姿晦，真工石像奇。羽衣沉舊曲，錦雁失前池。不見長生鹿，猶看連理枝。辭雄小杜句，意盡老陳詩。治亂由斯監，賢愚共一悲。時君自奢儉，繡嶺此何知。
芳林環掩密相攙，仙府天成似隱潛。峯面槎牙屏簇畫，溪心平澈鑑開奩。穠粧照檻秋蓮合，碎玉敲篷夜雨添。暫柅客軒醒病目，日斜無意馭彤襜。
仙掌峰前羽客家，玉虛宮殿倚雲霞。最高頂上誰曾到，得見蓮開十丈花。
伊昔天真被謫書，亦教人境得仙居。開門翠靄三峰近，合眼紅塵萬事踈。髣髴舊容蟬已蛻，徘徊高隱室猶虛。何時歸伴赤松子，穩駕尋君物外車。
春早凡花百種榮，秋芳能得幾多名。仙家八月靈葩發，不與尋常俗艷爭。
兩行修柏夾雲根，引入蓮峯直下村。病骨醒魂安氣母，幽亭收景厭山孫。金堆望遠千灘出，玉溜聲喧萬馬奔。坐歎塵勞無計住，却尋歸路日黄昏。
氣爽風清八月天，雨餘秋色自蕭然。正當崤澠難行路，得見田疇大有年。叢薄遠青供極望，霽雲低白半危巔。河橋咫尺鄉程便，病質雖疲喜强前。
渡澗登坡直幾重，嶺頭初日上曈曨。野花紅紫連官道，露裛清香散曉風。
海東推出水晶毬，碧抹晴空暝靄收。素景獨宜惟上節，清光無敵是中秋。家爲梵室黄金界，人在天宮白玉樓。當此客途衰病者，敢於詩酒擅風流。
永日勞君倍驛馳，相期無失見相思。義均呂駕來千里，情過陽關書一巵。喜接禪醫開道眼，愧逢詩將立降旗。此行且縱漳濱卧，免弄幽并俠少兒。
客郵聊得接交親，夜席開談彼此真。薄酒不辭知易別，征車從解喜難申。請看隨分樽罍事，可是留心富貴人。早晚共成林下約，釣潭風月有竿綸。
欲知連日柅征車，傾蓋唯憂後會賒。被顧高情非白眼，論空真理黜黄牙。還家粗喜松成徑，懷印誰驚綬引花。卧治必難逃吏責，羨君奇志托青霞。
郵館侵晨舉別觴，一時佳節遇重陽。莫悲白首分行袂，且伴黄花入醉鄉。旅雁带霜橫寒陣，香萸和露貯宮囊。諸君送我無多念，病質將休晝錦堂。
北去川原極目平，修途塵斂雨初晴。歲豐禾黍高低積，天曉雲霞散亂明。宵露尚漙香草木，朔風時緊撼旗旌。病襟斗覺精神健，屈指鄉邦近數程。
未交符竹展先墳，肅肅秋天雨半昏。榮入松楸雖動色，感深閨闑復傷魂。山川望遠平如日，父老歡迎識舊恩。白晝錦衣人已駭，更留旄節宿郊村。
爲郡偏榮晝錦歸，再容鄉任古來稀。邸人只駭新章貴，仙表誰瞻舊鶴飛。浹境士民增慰悅，一軒風物起光輝。鑱詩又志君恩厚，鼎鑊捐身報亦微。
冰井梁摧幾百秋，昔移爲柱立臺頭。層基面壘盤蝸殼，倒影侵池側蜃樓。拂檻落霞凌綺席，入簷初月誤瓊鈎。芳林已合陰成茂，不見西山涌萬邱。
名園初闢至和中，思與康時眾樂同。一紀豐光雖易老，萬家春色且無窮。歸來敢衒吾鄉勝，到此須知舊鄴雄。病守縱疲猶强葺，欲隨民適醉東風。
亭壓東池復壞基，園林須喜主人歸。憩棠猶茂應存愛，植柳堪驚僅過圍。魚泳藻間諳物性，月沈波底發禪機。羣鷗只在輕舟畔，知我無心自不飛。
雨後方池碧漲秋，觀魚亭檻俯臨流。時看隱荇駢頭戲，忽見開萍作隊游。喜擲舟前翻亂錦，靜潛波下起圓漚。吾心大欲同斯樂，肯插筠竿餌釣鈎。
當日曾移碧玉竿，繚坦交植競檀欒。栽培盡力宜長盛，翦拂無人已半殘。洗出煙姿還雅澹，削開龍影起幽蟠。此君高節殊堪慕，賢者來須著意看。
翠柏枝繁鬰未伸，我來刪理務躬親。孤根得地雖經歲，逸勢參天不在人。先易工夫知取捨，後凋顔色長精神。環材自入他年用，莫厭因時翦擇頻。
緩带憑軒喜放泉，映花穿柳逗潺湲。誰言勝境須崑閬，自有清音過管絃。赴海任遥終澤潤，灌園思足尚留連。衰翁日寄南窗傲，枕上時醒白晝眠。
至日郊原擁節旄，先塋躬得奉特醪。霜威壓野寒方重，山色凌虛氣自高。衣錦不來夸富貴，報親惟切念劬勞。連村父老歡相迓，因勸勤耕候土膏。
無臭含天德，資貧乃地珍。羣陰徒肆暴，萬室自融春。豐黍輕鄒律，歌襦陋蜀民。何妨灰棄道，仁政不同秦。
偃蓋孤松挺北軒，亭亭雙柏寢堂前。干霄夭矯蒼龍上，當戶陰森翠幄圓。百歲生成猶易枿，近時栽葺欲誰憐。居官好惡宜加謹，詩拙徒思警後賢。
昨夜同雲徹曉陰，雪牀輕襯六花深。一開帝扆憂民慮，普慰農疇望歲心。天興酒徒張醉幕，家疑仙室盡瑶林。喜憑休逸臺西檻，羣玉高低聳萬岑。
休逸臺頭雪乍晴，病眸雖澁亦增明。幾年無此三農樂，萬物皆隨一氣清。修竹拒寒森晚節，垂楊偷潤裊春情。當軒欲繪西山景，巧筆何人似李成。
公今重釋五千言，一法專求是要詮。天道生成忘萬物，師人功業在羣賢。世塵甚擾吾何欲，謙柄常持彼任先。治國治身非異理，雨無心迹自安然。
一渠遐引直千金，對激雙輪用智深。本務愛民除歲患，且非爲政有機心。重羅撼雪收長利，嘉植成帷展舊陰。來者相沿知日盛，肯教前作入煙沈。
鹿角科民歲甚勞，故栽榆柳匝城壕。駢枝豈下笓籬密，聳幹將凌埤堄高。扞蔽莫先輕枳棘，森嚴無日挺干旄。霜斤謹勿窺微利，惜取金湯四面牢。
三朝徧喜得晴和，歲美民康此驗多。天運主生方啟戶，土膏乘暖已騰波。雪憑空闊高低在，風引韶妍次第過。霽靄正開先隴近，太行晡景上嵯峨。
名園嘗已植羣芳，更得新株補舊行。非欲後來傳好事，只圖芬馥滿吾鄉。
百品名花手種來，復尋嘉艷及時栽。主人便去心無恨，從向東風自在開。
退削嘗連上，清衷遂一開。調元辭重任，殄寇倚非才。虎士方爭奮，羌雛已訴哀。遽馳金節覲，俄得錦衣回。雅契瞻并府，衰容病鄴臺。孤懷難託雁，芳信忽傳梅。瑇瑁遥賓席，蒲萄入醉杯。高談嗟阻闊，危榭幾徘徊。大鹵誠淹帥，中樞即貳台。三槐東第甲，還似相車來。
睿師當亨會，真賢上貴途。驥程輕歷塊，鵬運狹搶榆。大器方膺用，清風自少徒。危言忘世忌，直道得神扶。廩粟常周急，囊衣異弗婁。臨戎資遠略，進讀待名儒。位峻升中執，胡驕賴北狙。殊隣摧桀驁，正路屏榛蕪。機務參籌幄，恬波靜海隅。高名喬嶽重，勁節老松孤。眾望歸鈞席，羣生入化罏。幽遐通滯塞，愁鬰變怡愉。明哲咸推甫，深忠獨許壺。上樞俄任德，冢輔適容愚。清燕常陪論，丹誠得盡輸。協心安國本，罄宇保民蘇。知止頻思退，遺榮遂懇圖。連章傾悃愊，重責厭憂虞。物議皆嗟去，宸言勉賜俞。四朝全始卒，一代足師模。恣逐林泉樂，幾忘僕馬痡。韓城窮近賞，嵩谷喜深趨。飛溜星分派，奇峰笋迸株。買山兼勝得，卜宅與真俱。壽考何人及，優游舉世無。神頤紫虛觀，迹謝赤墀塗。不意煩詩筆，勤來恤病軀。龍章驚表裸，雀彈枉投珠。酬唱情雖接，仙凡路尚殊。終期解官綬，先約造靈區。
王氏名園枕子城，主人方壯便遺榮。栽花直欲春長在，愛客誰尤囊盡傾。萬景併歸閑日月，一身常寄小蓬瀛。吾居甚邇還空鎖，不退堪爲達士輕。
適辭鄉邑入平川，春惱輕寒未禁煙。金印此時交大府，銀袍當日接英躔。清衷正渴攄賢藴，窳質前知在化甄。衰病早期還舊里，不循公迹住三年。
去年修禊小龍池，醉席高吟盛一時。今日正逢春駘蕩，此身翻苦病支離。浮觴勝會人胥樂，閉閣衰悰自不知。御水有期猶半月，雨餘風景願遲遲。
許公亭館壓通津，强率羸軀接會賓。萬隴得苗經飽雨，滿車餘粟有歸民。退花杏小驚春晚，繫馬蔬柔辨食珍。風伯入讒憎樂事，怒號終日走埃塵。
二蘇遺筆匿仙扃，賢宰來求爲發明。字久半隨風雨剝，氣豪猶入鬼神驚。終疑鸞鳳騫雲去，不假江山到骨清。人對盛時須自勉，醉吟顛草尚垂名。
再乞鄉邦遂志艱，十年方得見家山。晝衣麗錦過前寵，秋逼衰蒲失舊顔。數月又遷當冗劇，一生曾未識安閑。故人千里無由愬，賴有詩筒去復還。
從來交分擬金蘭，一紀前同陟道山。君畜高才終未偶，我居榮路獨何顔。鄴臺將卜全身退，洛宅先輸任意閑。感舊倚樓空自歎，不如飛翼倦知還。
退謀休洛勇難攀，性得清虛不在山。十畝足居應慕白，一瓢猶樂直師顔。誰論世路風波惡，漸見仙家日月閑。我亦安陽蝸舍就，羨君殊欲幅由還。
雨曾擎日上高天，遽脫浮榮請退堅。寵殿大邦方異禮，確申前懇甫踰年。三師共仰青宮貴，四海皆稱白傅賢。自顧衰殘歸未得，幾時平地接神仙。
月榭風亭勝雅名，主公閑適愈多情。芳樽屢酌瀛洲上，誰聽霓裳散序聲。
到處園亭列畫屏，四時如只在仙扃。歸來便是無爲樂，不必重箋道德經。
危閣輕裘陟望宸，欲逃蒸暑若憂焚。清風自越兼金貴，真境都無數仞分。歸渚水禽明似雪，擾空沙燕鬧如蚊。憑軒眷闕羈魂斷，亂逐南飛送雨雲。
當暑思來坐北軒，俯看形勝在簷前。樓臺突兀陵高木，城堞縈回際遠天。萬室正虞多暍者，一身慚獨御泠然。歊煩盡滌無心下，欲帳輕綃徹夜眠。
亭館雖蕪勝勢存，病襟猶足滌冥昏。晚凉天氣秋風入，雨霽園林伏暑奔。古榭穩騎危岫翠，御流遥瀉曲池渾。河魚未獲山芎效，幾廢良辰命客樽。
煩蒸求得到中元，餘酷侵人尚鮮歡。病塞不能衝酒堰，氣清終已倒盂蘭。陳編就榻將開懶，危閣凌風欲下難。聞道禾弮盡踰尺，日西偏喜夕霞丹。
去年西洛過中秋，正怯清光刺病眸。此夜北都逢好月，喜延嘉客上高樓。真居自與風塵絕，雅句須窮造化搜。但引流霞歌白雪，豈殊身在廣寒遊。
池館隳摧古榭荒，此延嘉客會重陽。雖漸老圃秋容淡，且看寒花晚節香。酒味已醇新過熱，蟹黄先實不須霜。年來飲興衰難强，漫有高吟力尚狂。
繁雲凝結遠成堆，雪意應隨雅客來。滿地粧梅知臘近，一天風絮誤春迴。玳欹賓席豪詩筆，珠沃歌喉滑醉杯。病叟有心萌酒戰，明轟鐘鼓不銜枚。
天和人意共昏昏，飄擲繁霙助客樽。正會笙歌開醉目，忽驚珠玉得嘉言。已凌衰鬢爭霜采，更拂妖顔上粉痕。東閣有賢才調雅，媿無優禮紹公孫。
過馬傳名事莫詳，我嚴賓集在更張。不資金石升堂樂，務接芝蘭入室香。農穫大豐歌滯穗，訟銷羣枉閴甘棠。時聞雅席延諸彥，病守心閒興亦長。
重陰初釋六花殘，試倚危欄一望看。魂爽頓如居物外，句新難得上毫端。酒收豪席珊瑚碎，風刮仙盤沆瀣乾。化就兜羅綿世界，鷲宮高插白雲寒。
故曆將除夜未晨，暖風輕送六霙勻。及時皆喜逢三白，伺曉何妨具五辛。一箭尚留終在臘，萬花潛發欲驚春。藏鬮令惡傳杯速，歡殺紅爐守歲人。
臘寒初破作春陰，澌澁銅烏遠漏沉。氣折笙簧聲易軟，澗勻梅柳色潛深。已催豪俠將狂興，更惱衰殘欲病心。任展輕銷誰畫得，霧昏樓閣半遥林。
花雨交加墜寶坊，萬燈全掩玉蟾光。幾時蓮與春風偶，此夜人如蠟日狂。欲樂一知趨壽域，路迷無處不仙鄉。當筵自是壺中景，莫訪金吾漏短長。
此夕濃陰送雨來，冥然天意可輕猜。欲催嘉卉乘時發，似抑妖蓮作僞開。强沸金絲終斷續，半濡羅綺尚徘徊。待前一任游人散，且聽新聲盡醉疊。
幾陣風凝霰作牀，穩承花雪入春芳。南園蝶舞都疑夢，北嶺梅開只欠香。氣暖不容冰笋就，潤深潛引麥針長。衰翁未得陽和助，且自宜城抵醉鄉。
半銷殘雪在庭柯，寂寞園林試强過。正病寒威連月困，不知春色一朝多。小桃樓角香心動，百舌枝頭語意和。促理新聲加釀酒，只憂韶景去如梭。
明祀嚴先甲，喜辰歷上丁。采芹因舊館，釋菜協前經。俎豆由斯學，粢盛信匪馨。欲知時祭重，百世仰儀刑。
百五嘉辰此命筵，中分春色極芳妍。花遺嫩靨饒風地，雲坼輕陰半雨天。淑景萬容粧節物，勝游千路入神仙。酣杯莫顧歸時夜，藏火難逢月尚圓。
同賞利花過浄坊，壓沙幽閴面平岡。孤園不治黄金界，醉筆徒誇白雪香。風急幾翻雲影亂，殿深全掩玉毫光。朝來經雨低含淚，競寫真妃寂寞粧。
天知人意喜春娛，故作輕雲捲復舒。風撼花飛鋪宴席，雨平沙穩助流車。蛾顰嫩葉初眠柳，馬茁柔椿未薦蔬。何必笙歌喧坐上，且延歡伯侍香裾。
伊昔豪英襲將牙，更崇因果欲何加。精藍世自傳緇服，繪像塵誰障碧紗。詩好盈編堆錦組，字奇隨筆走龍蛇。空餘舊史高風在，衰替嗟吾外氏家。
三月三來御水涯，古亭春色綠相遮。牡丹已認冠叢葉，郁李真疑綬引花。侍妓寢歌成雅席，惡風吹酒入微沙。土囊終夕從飄怒，不障清歡祓禊家。
元巳乘閑到許亭，勝遊差遠幾開扃。尋春自失花顔素，愛客偏回柳眼青。曲水事遥存燕喜，甘棠人去想儀形。禊筵莫愬杯行數，歸轡迎風酒易醒。
亭館蕭然古岸頭，園林雖雅背清流。感時堪惜芳菲過，拖病須從祓禊遊。歸艦逆風乘醉去，落花隨水带香浮。貳車欲繼山陰事，立賦新篇不易酬。
笳鼓齊喧泛御津，何妨同欲樂茲辰。中三節物初過五，八十春光未破旬。紅旆厭風收電脚，綠波傷櫂散魚鱗。欲知治世昇平象，請看熙熙兩岸民。
三月春容駘蕩天，御流飛舸引雙旜。十分芳景無三二，四合游人有萬千。花任風殘猶逐水，酒隨歌半已空船。病夫且伴嘉賓醉，不過明朝卯尚眠。
河曲春遊得舊傳，使君從俗上蘭船。低篷密罩香羅綺，小艇交颺細管絃。有獻滿盤烘芍藥，競豪臨水落鞦韆。歸來夾岸民觀甚，望遠應疑李郭仙。
此日傾城樂御河，作河生日語應訛。波涵祛服千花亂，風壯歡聲萬曲和。元巳嬉遊非俗尚，十洲光景得春多。衰翁欲盡都人興，醉弁歸同夕照俄。
可愛西園夏景長，南來風好拂襟凉。樓臺軒豁年殊舊，池沼乾枯雨未滂。羣鳥護雛時起鬭，眾花成子幾堪嘗。欲知逃暑芳樽味，似過林禽玉溜漿。
昔年瀛館接仙才，官路升沈孰可猜。直使庸駑叨上笏，却教賢傑老西臺。莫悲居處荒三徑，且把功名寄一杯。應笑位高歸去晚，謗多終日怒蚊雷。
驕陽爲虐極煩歊，萬物如焚望沃焦。舉世不能逃酷吏，幾時還得快凉飚。精祈擬責泥龍效，大索誰誅旱魃妖。翹首岱雲膚寸起，四方膏澤盡良苗。
掣電搜龍發怒雷，欲驅時旱滌民災。四溟滂澤三農足，萬宇愁襟一夕開。虹影漸從天外散，蟬聲初到枕邊來。高樓小酌清風滿，不勝當年避暑杯。
淅淅風清葉未凋，秋分殘景自蕭條。禾頭無耳時微旱，蚊嘴生花毒漸消。錢迸嫩苔陳閣靜，字橫賓雁楚天遥。西園宴集偏宜夜，坐看圓蟾過麗譙。
待月中秋一肆筵，雨輕雲晦似無緣。何須寒影摇杯面，且命高歌醉目前。莫向此宵空悵望，定應明夜亦嬋娟。憑欄可奈時人意，不愛清光只重圓。
靈祠躬禱極伸虔，唯恐愆陽病晚田。不恨高樓空宴月，却欣豐澤入民天。且歌多稼將棲畝，莫賦嘉期動隔年。媿誤賓軒侵夜散，阻看銀界爛三千。
正苦中秋暝雨侵，忽驚凉月綻雲深。壺光未透冰涵玉，鑑影微昏蘚上金。彩筆怨吟幾絕望，巨觥酣戰欲重尋。孀娥似慰人心鬰，時放蟾輝漏薄陰。
欲安衰朽敞虛堂，竊信孤忠敢自當。本幸歲時同眾樂，適開樽俎遇重陽。黄花旋插香環坐，翠嶺新成妙出牆。留與鄴都爲故事，年年常占好風光。
蕭疎嘉節得陽重，病守西園此又逢。且奉賓歡窮勝事，莫悲秋色動衰容。管喧銀字凌歌席，菊碎金鈴上醉鐘。何必更臨高處會，北樓深古近騎峯。
壓沙千畝敵侯封，珍果誠非眾品同。自得嘉名過冰蜜，誰知精別有雌雄。常滋沆瀣充肌脆，不假燕脂上頰紅。四海舉皆推美味，任從潘賦紀張公。
區區京轂幾經春，不退方能運法輪。欲舉筌蹄皆自達，縱羅寒暑豈吾辛。大千雖納寧多施，一切誰名得度人。我已心中了無物，重煩師說究微塵。
董君壇側杏林新，高卧雲霞獨一身。已究丹經成大藥，更居仙府得長春。仁心務濟誰思報，道術逢知即示真。暫別山來應自笑，紫霄曾未識紅塵。
衰病何堪治鄴臺，貳車猶喜得高才。方資庖刃投虛利，忽愴瓜時及代回。別袂醉分雲共慘，去塗塵寂雪初培。劍光久已衝牛斗，力振沈埋尚愧雷。
欲識經冬氣倍和，高穹回矚念民瘥。盡搜秋夏乘龍起，併與寰區瑞雪多。是處玉峯開璧府，幾番雲浪溢銀河。來牟定過前年麥，銷得衰翁醉又歌。
天宇昏凝幕，星潢凍漏津。報豐推上瑞，散利浹無垠。皓彩生和燭，深仁出化鈞。乘時驅癘氣，幾日困疲民。滿慰三農望，潛基萬國春。道山誰辨玉，佛界普成銀。緩舞疑翻佩，徐來類積薪。盤高擎露蕊，隙細入駒塵。易掩妖顔嫮，難藏厚地珍。墜輕時斷續，勢猛忽紛綸。肯使瑕瑜見，惟思沃瘠均。歌妍皆似郢，璧碎不因秦。輈冷侵馴鹿，符光逼琢麟。充盈是谿壑，挺特有松筠。近嶺梅先發，瀕江練更勻。樓臺競環麗，蟾兔起精神。病骨驚心怯，書帷憶舊親。風流資醉目，豪放任詩人。陳閣方多暇，睢園喜命賓。宜城須大引，佳味過吳醇。
園池開拓費經籌，雅意奚專自宴休。好事庶逢賢守繼，康時聊便里民游。一聞公暇閑無敵，頓激歸心浩不收。早晚再容懷綬樂，赤松高趣遂希留。
銅雀臺邊事少州，名郎來守喜安休。吾民正遂歌襦樂，我里甘忘衣錦游。詩筆入神春益健，宴杯窮賞夜方收。鳳池時復思豪奪，爭奈鄉人欲借留。
昔年衣繡臨吾鄉，後圃力變池亭荒。井梁生澁卧耕壤，螺榭岌嶪營高岡。易爲隅柱極增觀，下視眾嶺森成行。錦鱗遂落閑者釣，誰喧歌酒臺東堂。
臺前風景無時良，臺上之樂殊未荒。開筵真侶在蓬島，練句美玉生崑岡。銅壺報刻緩星箭，金釵送酒排花行。鈴齋長寂得吏隱，便是道家虛白堂。
昔忝臨漳守，娛心自退公。閑愁放天上，真境得壺中。燕處雖云適，規模惜未豐。恢園隳舊堞，困宇出新工。材品珍方用，花名異始充。泉分洹水堰，梁下鄴城宮。今始推良牧，褒辭借病翁。笙鏞諧廟瑟，珠玉滿郵筒。詎敢矜前政，徒知偃下風。北堂留衣錦，西巘峻維嵩。休逸簷梢月，榮歸浪襯虹。班條多暇日，清賞此何窮。
北土嚴凝氣候偏，臘殘池館愈蕭然。長河冰塞多寒地，密雪雲繁三白天。粧點瑶林連霧淞，沈埋茵草未羊眠。但知催釀宜城醞，終見春芳次第妍。
早謝樞衡貴，逍遥哂眾愚。樂從黄卷得，游命赤松俱。風雅樽前事，雲山世外娛。何妨紫虛下，散髮伴樵蘇。
處暗頻驚擲夜光，千金高價恨難償。蟠桃入口知仙味，鈞奏醒魂認帝鄉。辯解重圍思亹亹，戰逢强陣怯堂堂。懷歸自是衰疲甚，不爲吾剛挫舊腸。
故人憐舊政，褒惜一何深。營葺推勤治，優閑稱道心。池臺資勝事，風月入高吟。酒戶雖難角，詩盟已屢尋。詞豪甘自屈，氣銳敢輕侵。奇變雲霞爛，冥搜海嶽陰。暄和生嶰律，淡泊寄陶琴。但媿衰聾耳，安能別大音。
倏忽韶光一半過，寒威猶尚壓暄和。故摧春色歡終減，屢失花期日旋那。病骨不禁風料峭，衰悰難遏醉吟哦。憑欄更爲芳菲惜，重取輕苫擁舊科。
寒食春城是處花，唐賢詩好此難加。柳眉拖霧舒還皺，日脚縈雲綻復遮。扢抓喜隨膏雨解，鞦韆閑任綵繩斜。芳辰只愧樽前淡，妓版停歌不振牙。
時節清明府事閒，壓沙高會敞禪關。妓歌沈席摧鶯舌，花影摇樽衒粉顔。春色滿添膏澤後，人心和入醉遊間。坐中尤覺風來好，白雪飛香混博山。
興福梨珍號素封，千株花發此欣逢。風開笑臉輕桃艷，雨带啼痕自玉容。蝶舞只疑殘靨墜，月明唯覺異香濃。尋春已恨來傷晚，莫厭頻揮瀲灧鐘。
花下延賓啟宴杯，回頭香雪即成堆。主人自挈宜城釀，不爲青旗趁爾來。
修禊園林枕御津，宴亭軒豁足娛賓。羲皇治世舒長日，崑閬仙風爛熳春。脫俗且將詩送酒，縱吟須仗筆爭神。會餘俯仰皆陳迹，不醉山陰定笑人。
元日津亭景物嘉，喜留軒馭弭高牙。棠陰共識思賢地，柳色偏傷贈別家。御水少陪乘興棹，潭園難趁及時花。杯深莫拒勤拳意，去路音輝日日賒。
國艷孤高豈自媒，寒鄉加力試栽培。當時尚昧隨和貴，今日真逢左魏開。名品已先推洛譜，夢魂唯恐失陽臺。花王親視風騷將，中的方應賞巨杯。
都人殫出集河湄，猶記從初放水時。三五已過修禊宴，浹旬行作送春詩。微波濺襪仙浮棹，曲岸當壚柳映旗。自笑遨頭衰復病，也同歡俗恣追隨。
從俗沿流輒命筵，平沙經雨潤河壖。百泉遥派初來日，三月深春欲去天。夾岸綺羅香未散，幾船弦管沸爭前。波間無限能泅者，不信迎潮絕技先。
開席臨流雨驟侵，都人殊鬰勝遊心。侍娃不見塵生襪，農穀偏欣隴拔針。郢雪鬭高閑未接，峽雲爭去杳難尋。無過却下船中坐，豈廢衰翁醉又吟。
登科常愧處盧前，敘齒於兄小十年。鶴不乘軒猶自若，鴻誰能弋已安然。山頭俗駕歸誠晚，湖外扁舟見獨先。惟有大鈞公道在，方圓隨物舊同甄。
運月愆陽作旱災，龍壇申禱潔三垓。至誠始懼卑高隔，嘉應俄如影響來。喜闊農心歸擊壤，潤深人意不驚雷。大鈞廣播知難報，埏埴何嘗望一杯。
一雨滂沲過作霖，油雲隨禱極陰森。微誠未必回天意，靈答潛知渴眾心。瑞絕莫先惟在穀，價高難擬不論金。朝來田畯更相賀，犁下侵淫二尺深。
獨步文章世孰先，直聲孤節亦無前。欲知退足高千古，請視經猶疾五年。在我光陰長更樂，扶天功業去如捐。西湖風月誰爲伴，笑許當時處士賢。
伏暑如何散鬰陶，榮歸陪賞望空勞。紅芳照檻蓮千頰，綠蔭環波柳萬條。趨第小車誰競挽，見山新址日增高。遥知賢守多娛地，詩筆雖豪酒未豪。
二七今同末伏辰，初秋時候暑微熏。星橋舊說通靈匹，劍肉何人遺細君。瑩席冰寒心共爽，噪風蟬急耳欣聞。郢中新曲高難和，唯付珠喉任遏雲。
陶暑娛賓次水西，滿塘蓮艷馥軒墀。荷坳似學繖翻去，房曲如將盞倒垂。肯把風流欺儉幕，且憑歌調擬吳姬。從來拙宦老難巧，任過靈光醉不知。
憶帥秦亭二紀餘，當時賓幕盛芙蕖。椎牛共樂毬場宴，倚馬常資記室書。台席久從還綬退，月卿猶滯剖符居。樽前想解留連意，一笑難逢易摻袪。
怒河秋漲俯都城，縱嚙長堤豈易平。氣悍若從天上落，勢高難使地中行。筑垣居水雖危事，沈馬回波是至誠。故道幾時循禹迹，免教常歲害民生。
鱗鱗郊隰引雙旌，頓豁塵襟病眼明。微靄際空隨日破，遥林環野接天平。捺弮禾重籠新雨，舐犢牛閑罷力耕。策馬故尋堤上路，移時欣在綠陰行。
中秋不必拘三五，惟望時方月正圓。已薦社壝通肸蠁，始開賓席對嬋娟。清光自喜今宵滿，俗會從輸一日先。樂事幾爲風雨破，直須歡飲倍常年。
舒輪方滿正中秋，報社神歆已降休。且共良農歌稔歲，何須明月照高樓。金絲自壯歡吟氣，風雨終爲樂事仇。酣飫野翁猶带斷，不爭豪飲亦堪羞。
待月中秋欲共歡，不堪陰晦阻羣觀。賓歸已徹青油幕，雲綻聊窺白玉盤。就榻酒狂平未歇，據鞍吟苦得應難。孀娥此夕潛何甚，專要人將別眼看。
秋光濃拂使君家，尚去重陽五日賒。且育好詩成素飲，更先諸客對黄花。池萍漬雨錢錢密，塞雁書空字字斜。但縱高吟開醉膽，莫驚摇落動悲嗟。
斯堂曾許占風光，須到重陽復命觴。坐上半非前歲客，杯中無改舊花香。初晴已過登高水，散慮宜趨自得場。唯有一時詩酒戰，願開强戶振雄鋩。
蕪音逢節佐賓罍，屬和當筵盡雅才。銅鉢一聲詩已就，金鈴千朵菊爭開。月明正有抽毫樂，夜永何妨秉燭回。無酒可嗤彭澤令，東籬空望白衣來。
西北樓高四望長，登臨還賞節辰良。荀陳盛集星光動，相衛名山記字詳。瑇瑁不妨欹醉弁，茱萸誰自鬭香囊。病翁安敢當能賦，只俟英瑶作報章。
垂楊陰裏百花開，誰記當是任意栽。好事繼逢賢太守，算無心望主人來。
晝錦輕拋又幾年，縱逢春色亦依然。爭知臺榭笙歌外，盡是猿驚鶴怨天。
一辭康樂困喧囂，花笑鶯啼似借嘲。日望君恩容病質，得歸應自解譊譊。
買臣素賤猶鄉守，莊舄雖榮尚越吟。已葺吾園似仙府，莫教歸信苦沈沈。
過慮先河備，輕舟造愜山。驚鷗情自動，流水意長閑。村落多豐外，寒溫不定間。如何援民溺，搔首只空還。
河决金堤在漢成，曾推延世此經營。安人爲愜當時意，立事因垂不朽名。誰鑿故山釃御水，却通新漕入都城。一疏一塞俱稱利，暫訪遺蹤豈易評。
至節開樽就席前，六花飛舞助賓筵。颺空自勝重羅麫，引滿偏宜旋絮綿。合坐歡談霏屑地，幾聲橫笛落梅天。況逢陽復貞亨會，贏取笙歌爛醉眠。
燈燭森森萬象羅，徹宵車馬罷誰何。追人好月嬋娟滿，带雪輕寒料峭多。佳節俯從河沴寢，羣心俄逐詔音和。乘春自欲開民鬰，不爲樽前笑與歌。
日跂高風謝世紛，只思移疾卧漳濆。萬鐘糠粃常知慕，三徑蓬蒿欲自耘。忠義心誠終老合，仙凡岐路此時分。唯瞻天外冥鴻遠，會起卑飛及舊羣。
塵俗徒希勇退高，幾時投迹混耕樵。神交不間川塗闊，直道難因老病消。魏境民流河抹岸，潁湖春早柳縈橋。相從誰挹浮邱袂，左在琴書酒滿瓢。
來守留都第四年，年年元已此開筵。一春曾喜陳歌舞，三會皆逢去管絃。無樂只憂辭酒客，多寒誰辨惜花天。欲看郊外風光野，更上亭西祓禊船。
元巳西津禊飲中，筑防因視愜山雄。調夫雖擾三農業，禦水猶希一簣功。曲突慮微方絕患，開門輕敵是招戎。岸邊觀者應相笑，遭賊徒彎過後弓。
踏沙徐人綠楊中，漸見祗園寶勢雄。柏奮怒虬環古殿，花遺嬌靨散春風。娛心未放歌聲好，對目難窮幻術工。共醉一時寒食景，不須庭際牡丹紅。
一春光景速奔車，且趁良辰會壓沙。藏火未須傳蠟燭，感時空自把梨花。笙歌不作芳菲主，風雅終成冷淡家。歸路復疑霄漢上，御波舟穩襯雲霞。
寒食西藍賞素英，白毫光裏亂雲騰。莊嚴金地三千界，顔色瑶臺十二層。后土瓊花漸我寡，唐昌玉蕊豈吾朋。雪香預約爲亭號，修創終逢好事僧。
萬點送春飛，人悲未足悲。禪關無問理，溪曲過開時。鈿委津陽路，風回洛水湄。流年來自去，醉莫論空枝。
寒食初過始及旬，魏都偏重此佳辰。傾城盡作河生日，匝岸皆如蠟祭人。幾艦神仙疑駭俗，一川笳鼓任同民。東皇似助熙臺樂，併與千門萬戶春。
三月游河魏國風，愜山通日正暄融。壓沙寺古花殘雪，過馬橋高水飲虹。眾樂自深春色外，萬愁俱泯醉吟中。天公恐雨傷民意，只放輕雲暝碧空。
畫艗雙雙掠水飛，一天雲重鎖春暉。遨頭不與追鐃鼓，無限遊人寂寞歸。
何須風雨苦相催，自結東君不在媒。開晚要當三月盛，艷高宜作百花魁。好期天上香魂返，長對樽前醉玉頹。誰道元輿能體物，只教羞死刺玫瑰。
八十康寧極品榮，神仙居處足頤生。風騷此日資高尚，事業當年有太平。酒量更從閑後長，禪心偏向靜中明。自嗟不及飛來鶴，能伴公遊稱道情。
醉卧嵩雲得句豪，豈知平地有風濤。應嗤病驥鹽車重，終日長鳴只告勞。
一憶賢交動至誠，安車雖遠必勤征。荀陳爲會還推象，嵇呂相思不問程。洛社成圖茲易合，越溪回櫂彼何情。西湖便是瀛洲上，莫接仙遊跨海鯨。
天平高絕是家山，雨治安陽欲到難。此日名郎真好事，直携嘉客遠同觀。峯擎寺脚重霄近，雹起潭心六月寒。遥想醉吟崑閬裏，亂飛珠玉出毫端。
羨公朝夕挹浮邱，應笑吾曹窘若囚。塵外有誰攀逸駕，壺中何處著閑愁。心休已得天真樂，身退猶存國事憂。積善由來神所勞，坐膺全福不須求。
一輪徐出海東頭，皓彩全供白帝秋。桂跡自消安在斫，寶光無缺不因修。池心影撼金鱗碎，杯面波隨玉液流。此夜圓蟾看處好，何須偏上最高樓。
岧嶢飛閣聳晴空，此過層梯第幾重。四野風煙籠勝地，半天金碧護真容。浮圖逼檻抽雙笋，埤堄排雲矗萬峰。數刻飄然霄漢上，直疑超界脫塵蹤。
春英無不惜開遲，秋菊常懷素景悲。慣負晚霜甘索寞，忽逢先閏促離披。欲移庭檻嫌傷早，擬泛賓罍未入時。自是寒花當守分，一違佳節速人嗤。
蕭辰禪宇展疎筵，才去登高二日前。欲識先期成雅會，要聞清論接英賢。何須白發喧歌板，自有黄花送酒船。危閣半空同倚檻，一般重九寂寥天。
菊有黄花氣候移，重陽香萼已乾枝。金鈴後坼孤芳在，玉液輕浮一醉宜。煙渚去來鴻自適，霜叢飛遶蝶何知。風前客帽從吹落，且伴山翁倒接䍦。
坤維求尹此難才，重倚真賢出上懷。一去棠陰歌蔽芾，再來人樂似乖崖。新承綸綍從天別，舊過山川作畫排。莫候使星臨益分，郎回符采正三階。
陽氣初升力尚微，雪花來促故陰歸。潤滋柔荔乘時出，暖逐輕灰應律飛。彤筆喜豐書瑞諜，土圭收影侍靈暉。踐長班集應同賀，劒珮光寒拱殿闈。
定幕雍容綠水濱，使軺今喜接光塵。當年不足稱良治，此日空慚問大鈞。鐘鼎已無前飲勝，笑言應認昔懷真。開樽莫惜俄歡弁，數刻相違易愴神。
近臘猶慳六出繁，忽驚盈尺及民寬。萬方蒙澤人人賀，通夕無風陣陣乾。危石蓋深鹽虎陷，老枝擎重玉龍寒。欲知靈鷲銀爲界，試陟高樓一望看。
魏藩池館有唐風，宴宇耽然制尚雄。歲月已深摧巨棟，庭除非舊逼離宮。稍遷基址囂塵外，適在園林掩映中。從此命賓何最盛，四時嘉景盡牢籠。
爭放紅蕖燎紫沈，勝遊誰肯惜千金。人和更有笙歌助，酒美應無巷陌深。化國光陰方甚永，洞天風物不難尋。如何可致吾民樂，長似熙熙此夜心。
迎得新春入舊科，獨先嘉卉占陽和。今年頓被寒摧朽，應爲尖頭送暖多。
晝錦三來治鄴城，古人無似此翁榮。首過先隴心還慰，一見家山眼自明。釃酒故廬延父老，駐車平野問農耕。便思解綬從田叟，報國慙雖萬死輕。
風入旌旗撼曉光，兩塋親展喜非常。濃陰蔽野瞻喬木，逸勢橫天認太行。自歎重茵寧及養，縱垂三組敢夸鄉。路人或指榮雖甚，明哲何如漢子房。
墳北清泉味至甘，寺僧渟蓄已成潭。躍魚靈感思追孝，酌水高懷不戒貪。萬草日滋珠競出，一天晴落鑒方函。暫延嘉客求新句，欲創幽亭即就龕。
重向高堂舉宴杯，四年牽强北門回。故園風物都如舊，多病襟懷遂一開。白髮耻夸金絡騎，綠陰欣滿鐵梁臺。因思前彥榮歸者，未有三曾晝錦來。
倦飛垂翼奈勞何，喜向南枝得舊窠。三治故鄉前世少，一思遺履上恩多。病魂醒處安閑枕，酒量衰來怯巨螺。復聽雅音清聵耳，愛居誰辨九韶和。
當年嘗欲志榮歸，因建虛堂面北池。樽俎落成方自我，園林爲主已輸誰。重來故里前恩在，難報深仁舊老知。須俟安車時訪此，踐言人始信吾詩。
危亭初起俯清潯，只得當軒幾醉吟。一日鄉園傷驟別，四年宮闕動歸心。簷前好竹今成篠，波下修鱗舊種針。鷗識再來尤不懼，向人馴狎似家禽。
休逸臺高復憑欄，依然風月喜生顔。城頭仰視親栽柳，天外微分舊見山。草色且無歸後怨，禽飛同到倦時還。欲知恩許三來幸，錦爛輕裘白晝閑。
風捲蓮香不斷頭，田田荷影動清流。紅包密障魚鷹坐，綠蓋低容水馬遊。時折嫩梢供玉箸，更裁圓葉代金甌。何如滿艦傾醇酎，醉向花前打拍浮。
昔嗟官麴歲勞民，嘗引新渠激磑輪。若念經營存愛利，肯從隳朽貴因循。軒楹遇葺知還舊，花木欣來似見春。已作州人游觀地，即期同俗樂芳辰。
何假嗔雷擊怒桴，點傾嘉澤浹民區。經時亢隔羣心駭，數月焦熬一陣蘇。已發宋苗安在揠，再生莊鮒不虞枯。須叟慰滿三農望，却斂神功寂似無。
舊拓名園壯鄴中，本思行樂興民同。閭閻已慣春遊盛，花木誰矜半植功。愛客笙歌雖不定，稱時風月且無窮。三來縱賞人休訝，白髮蒼顔坐醉翁。
椽筆親揮善祝詩，老顔筋骨逸如飛。玉關尚抑動侯入，遼海先欣病鶴歸。顧眄已知增氣燄，夢魂猶想接容輝。宸襟一日懷忠藎，召節星馳出禁扉。
荒居聊足奉賓娛，隘甚難希玉椀呼。秋候俯新零白露，仙期還喜望黄姑。雲間誰識橋橫鵲，庭際方欣網掛蛛。天與性靈元自拙，却求星媛可回無。
中元時俗類秋嘗，病起躬行力未强。摖米乍炊知早熟，盂蘭方倒喜初凉。風摧豹脚蚊休拍，露逼雞毛菜已長。皮骨僅存心尚壯，猶思荷葉當蕉觴。
嘉客非期會，如因病守邀。靜俱知道勝，隱不待文招。柳色堆瑶榭，荷得湊綺寮。幾回杯興逸，同欲御仙飚。
老顧菟裘欲退藏，一區營宅已過楊。林泉不較爲生厚，名節猶希到死香。麤葺蕭居忘湫隘，喜歸陶徑任荒凉。賴逢素舊時相樂，同入無何嘯傲鄉。
禪宇初無好事名，君來殊欲稱高情。誅茅治屋忘多施，洗竹疏泉得二清。苦任雪霜凌勁節，靜和風月瀉寒聲。因知嘉號非虛美，翠擁流環豈易并。
待月清商欲半前，欣留嘉客啟踈筵。採蕭方釋三秋詠，應曆從虧一莢圓。密訝雲藏臺面柳，靜看珠出水中天。銀蟾影裏金樽倒，樂過陶琴不上絃。
雲惱中秋湊月昏，失明疑值老蟾吞。枉刪踈柳延孤影，肯晃芳樽滌醉魂。好射重陰開六幕，任均餘照及千門。便從到曉漫天黑，不禁詩家萬駟奔。
應厭偏州節物荒，重陽前忍去安陽。雙清易感霜莖怨，三雅難留露蕊芳。不惜高吟來疾置，尚思衰叟會寒鄉。誰知衣弊京塵客，乃是南宮卧錦郎。
崛起層基正面山，登高疑是出塵間。一天秋色清吟筆，萬蕊寒香發醉顔。與眾且同今日樂，相逢難遇此時閑。猶輸陶令歸來興，翩似冥鴻不可攀。
菊有花爭一日先，次逢佳節色增妍。任飄杯面黄金碎，好聽歌喉白雪圓。戲馬遺風應索寞，抱螺高興且留連。良辰俯仰嗟陳迹，莫惜歡吟爛醉眠。
三邊伊昔喜延枚，每向良辰命宴杯。幾遇雪天留兔苑，嘗因風賦重蘭臺。錦衣寬病恩何厚，琳館甘閑老未催。白首又同吹菊會，且將愁臆暫時開。
暫趨先隴弭旌旄，因卹吾民嗇事勞。穀實已傷嗟歲廩，麥根雖立望春膏。林踈山骨清彌瘦，天闊詩魂病亦豪。田舍罕逢車騎過，聚門村婦擁兒曹。
曉乘輕凜上平岡，西欵親塋一舍强。带靄遠峰時隱見，半霜殘葉雜青黄。來牟渴雨空成隴，賓雁衝雲自著行。此日初冬嚴祀事，只增悽惕不夸鄉。
西享先墳已致誠，却嚴軒從指東塋。鴻驚去旆參差起，馬避柔桑詰曲行。農寓兵來閑即教，牛無休日旱猶耕。病翁寡術蘇疲瘵，徒勸民心厚所生。
玉椀高居眾所誇，三川推甲一何嘉。前兼勝勢韓王第，右枕名區洛尹衙。此宅吾鄉聊庇族，悔違公語卜隣家。縱思却作招來戶，脚重難營老小車。
昔再懷章遂錦遊，壞亭曾復此池頭。今歸舊里藏衰拙，更葺新堂便燕休。前檻月波清漲夜，後簷風竹冷吟秋。伊余本是無機者，因立嘉名近狎鷗。
邪氣潛攻隙，彌旬因伏牀。惡寒知肉緩，難睡覺更長。謾講添年藥，終無應病方。幾時辭厚祿，心泰百憂忘。
重到觀魚面北軒，正當游泳晚凉天。未歸陶令慚何甚，目識莊生樂亦然。幾認琴聲泉漱玉，數驚鈎影月沉弦。徐撐畫舫樽前看，必信吾曹是水仙。
因趨先隴問耕桑，益見農家事可傷。種麥未生遭土澇，鬻禾無價值錢荒。陰風鼓怒資時旱，寒色催愁上夕陽。里俗漫矜吾太守，不知何術致民康。
寤寐先塋敢暫忘，元正親得奉肴觴。病襟不覺支離困，山勢頻瞻蜿蜒長。盡日風埃天黯淡，一冬田隴雪微茫。人思三白今無望，只覬春膏浹萬方。
始駭經冬雪，時飛但斂塵。誰知高厚意，頓與發生春。已慰三農望，何妨萬卉新。病翁聊一醉，歡喜過斯民。
元夕山樓撤舊層，荒年人必減歡朋。聊趨浄宇莊嚴地，一看通衢自在燈。慰俗不專樽俎適，開愁宜有管絃能。歌筵列把新詩代，環視應饒士女憎。
元夕雖荒欲罷難，羣情宜向此時看。官緣歲歉思從約，俗樂春遊肯自安。風引香塵人不斷，月和殘雪夜方寒。誰知病守憂民意，歌舞樽前是强歡。
故陰方向此宵窮，有客趨朝念禮容。將獻未央稱賀酒，坐聽長樂欲明鐘。恩回品彙滋榮近，賞及孤平信息濃。早晚歸同鄉圃會，縱觀春色上危墉。
洛下名園比比開，幾何能得主人來。爭如塞上抽身早，長向花前盡興回。九老儀形傳好事，十洲風景與仙才。無時嘯傲煙霞外，世務紛紛想厭咍。
朝來殘雪盡，春意滿東郊。嫩綠開池面，深紅點杏梢。山晴添遠靄，鴉暖認危巢。正是芳時病，吟鸎似見嘲。
移得花王自洛川，格高須許擅春權。管絃圍簇生來貴，天地工夫到此全。絕艷好將金作屋，清香宜引玉飛錢。一聲舊幕行雲曲，醉斝爭揮不論船。
溶溶春水滿方塘，欄檻風微落蕊香。盡日楊花飛又歇，有時林鳥見還藏。沈疔不爲閑來減，流景知從靜處長。欲戰萬愁無酒力，可堪三月去堂堂。
祖風門法在坤維，早厭京塵杖錫歸。已大化緣興佛事，更窮真際得禪機。人觀相好咸生信，師顧莊嚴亦謂非。岡指牛眠今果驗，益知囊訣盡精微。
春寒入人骨，病肌尤見侵。芳園欲暫適，風惡不可禁。回身復擁爐，噤餘難發吟。幾日陽和恩，一開愁悴心。
曾拓名園壯鄴中，本思行樂興民同。人安日見嬉遊盛，歲久誰知治葺功。幾席病春臺榭雨，一軒忘暑芰荷風。三來欲伴羣心適，勉强樽前作醉公。
金湯西北綠陰中，雙磑當渠一派通。人跡罕來花自老，利源常在水何功。事能如意嗟常少，春苦無情去又空。大抵相知難會合，且同樽酒醉春風。
禁煙時重展先塋，今日躬爲拜掃行。撲面塵多嗟歲旱，得苗田少奈民生。二分春過寒猶峭，四合山來眼暫明。思奉松楸存寤寐，不國濡露始勤誠。
太行山下列兒孫，重疊千峰浪勢奔。近麓縈回藏勝地，先墳長遠得安村。雖榮不及豐親養，更病須來潔祭樽。欲使族中知盡力，各思忠孝大吾門。
萬株松柏筆鋒攢，塋在西岡落處安。念祖力完先隴易，祀墳三作守臣難。農疇失稔煙徒禁，祭禮從風食尚寒。已事勿嗟歸甚速，要勤營奉合休官。
東西岡遠截空橫，岡下村村聚落成。柳線略無經雨色，麥針微向近河生。龍鐘父老知迎拜，磽確田疇尚力耕。自古班春須卹患，我觀民病若爲平。
清明池館足遊人，祓禊風光共此辰。晉俗浮觴存勝事，漢宮傳蠟寵隣臣。若云荒政宜蕃樂，是使熙臺失眾春。應候從來多甚雨，幾時膏澤慰斯民。
名園民喜及時開，聊慰羣心共一杯。美酒眾忘深巷陌，好花生值惡風埃。遊人盡陟春臺去，尺雨宜蘇旱歲來。病守當筵誰會得，不聽鐘鼓只聽雷。
牡丹親植錦堂前，回首光陰二十年。一見開顔如有舊，三來經賞豈無緣。競新品目應輸洛，獨守單平似信天。欲寄朝雲皆大筆，願搜豪句飾妖妍。
錦堂重賞牡丹紅，不惜殘英數日空。嘉艷豈無來歲好，清歡難得故人同。誰言山下曾爲雨，只恐身輕去逐風。且共對花開口笑，莫持姚左較雌雄。
榆莢空飛不算錢，韶光歸速置何緣。惜春情味過年少，戰酒英雄退日前。竹笋迸階抽兕角，楊花鋪水漲龍涎。妖妍萬變成凋謝，長養須資大夏權。
東君回轡肯流連，詩入衰情更易緣。荷葉如錢生水面，楊花飛雪滿階前。感時空濺傷春淚，殢酒思流見麴涎。殘景向人催上老，似推公道不容權。
芍藥名高致亦難，此觀妖艷滿彫欄。酒酣誰欲張珠網，金鈿偏宜間寶冠。露裛更深雲髻重，蝶樓長苦玉樓寒。鄭詩已取相酬贈，不見諸經載牡丹。
東亭嘗種廣陵花，美艷新增出舊芽。小魏風標高洛品，大喬流徙得孫家。丹砂纈妙深難染，白玉冠危瑩絕瑕。肯與姚黄爲近侍，亦須稱后始無差。
旱災誠久歷三時，祠禱雖虔似不知。一夕雲雷施利澤，萬家溝壑復生期。禾苗立後收多早，天意回來此未遲。恩被無垠才數刻，盡思人力欲何爲。
四序推遷理亦常，其間天意或難詳。將令炎暑收殘虐，何使清商預伏藏。幾日西風來拂袵，昔時中冀盛飛觴。無辭剩引南燕酌，鹽疊冰峰合坐凉。
連年河朔失時豐，將漕推能選擢公。萬慮本期充歲計，一言思欲動宸衷。知難願易澄清寄，遂請俄司峻極宮。殿柱有題應不忘，肯容材哲便甘窮。
星潢今夕度仙輈，人世爭爲乞巧樓。萬室瞻迎皆欲得，一生孤拙未嘗求。緱山月白遺新曲，漢殿窗明識舊偷。若道營橋真浪說，如何飛鵲盡髠頭。
韓畫顔書世絕珠，鈴齋時足奉驩虞。跋題應命誠羞澀，不是跳龍卧虎徒。
七寶成輪上海東，他圓爭與此時同。須知一夜清光別，爲得三秋正色中。唐曲聽回雲作駕，鄴園游盛蓋飛鴻。古人只恨音塵闊，對賞樽樽願一空。
中秋侵夕啟賓罍，共看長空一鑑開。四坐雪霜清耳目，萬家崑閬倚樓臺。波凉桂子從天落，陰極潮頭半海來。正好抽毫競高唱，當筵人勝仲宣才。
鄉居新葺後，歸興邈難招。老去重離別，秋來添寂寥。雲橫初送雁，渡淺未成橋。千里猶思駕，封圻幸不遥。
多病襟懷易入憂，那堪驚別復驚秋。難追劉白樽前樂，尚約松喬世外遊。花發東籬誰共酌，草荒南浦只生愁。從茲冷落歡吟地，晝錦榮歸興狎鷗。
勉同風俗燕重陽，可惜良辰值歲荒。南畝流民方塞路，東籬嘉菊漫浮觴。雖無絃管追遊樂，賴有山川氣象强。自笑當筵陶靖節，幾時歸去傲羲皇。
親塋來展祀，郊野未霜嚴。古道日低削，高山時仰瞻。寒花雖在目，短穀不加鐮。多少幽閑趣，吾方事退潛。
首冬齋潔展先塋，極目郊原一望清。無限人心蘇尺雨，有時天意活蒼生。遥林蓊鬰霜來晚，荒隴稀踈穗不成。何術濟民歸未得，媿偷官祿奉粢盛。
二塋逢節展松楸，因嘆農疇薦不收。高穗有時存蜀黍，善耕猶惜賣吳牛。泉乾幾處閑機磑，雨過誰家用糞樓。首種漸生還自喜，尚憂難救赤春頭。
懷德思人始繪容，不緣斯舉理難窮。兔園何有安民迹，鷲嶺兼無護法功。名姓不傳勳閣上，儀形徒入梵祠中。願更此誤圖公像，公行宜居極樂宮。
琳館優閑祿隱郎，高懷存舊寵吾鄉。觀梁共且希魚樂，巢閣終應待鳳翔。囊疏一時驚慄慄，殿楹常記日堂堂。忠言非久回宸慮，坐見無爲拱舜廊。
輞川誠自好，人各愛吾園。欲縱家山樂，終縻吏事繁。鴻飛思避弋，羝觸困羸籓。幾日歸陶徑，方知踐此言。
升平胡可狀，歌舞入樵蘇。歲美人皆樂，朝和野共娛。心休無事擾，本固絕顛扶。我願明時治，長如此畫圖。
病質衰來百事慵，遺榮心欲企高蹤。疲駑向老知無用，聖德矜愚諒有容。筋力豈能誇矍鑠，林泉終幸養孱庸。東籬秋晚黄花盛，陶令思歸興愈濃。
歲除詩筆復加勤，和寡辭高過郢人。可念風期千里闊，又看春態一年新。幾時鄰糴盈倉足，來濟吾民比戶貧。開道海艘將自押，使車應捨未須巾。
仍歲農疇失夏秋，方春尤窘奈饑流。人無粒食何堪命，天作陰寒亦似愁。煮葉不遑爲木酪，翳桑惟日徯囊糇。幾時膏澤充民望，待看來年十倍收。
小車聊假便衰殘，上冢都忘涉路難。坐卧俏能伸手足，堅完誠可避風寒。搴帷自不希前躅，憑軾時還遂一觀。暫得容身終未穩，退歸乘此始爲安。
新元先隴遂伸虔，荒歲嗟逢眾食艱。比戶生涯皆墨突，幾家林木似牛山。三陽已泰春來懶，六幕雖昏雪尚慳。道殣寖多無力救，據鞍衰叟只慚顔。
冒寒連驛促征輪，須信相思是故人。頓似清風袪大暑，何嗟明月隔芳塵。雪隈簷角依微在，春著花稍次第新。不把一杯同一笑，此時幽憤興誰伸。
重喜延松奉宴遊，只期軒從少遲留。花移上闕看爭發，酒熟宜城可旋篘。正好一杯同撥悶，信應千古足銷愁。人生不是無交舊，難得相知到白頭。
北第新成戇老庵，日期休此養無堪。地偏深得幽居興，景野難將俗好參。戶外鳴泉疑拊石，城頭叢薄當凝嵐。何須便挹浮邱袂，且奉高賢聽雅談。
愛客筵當曲水開，肴觴交出任縈回。歌聲直向梁間住，春色偏從洞裏來。不繫舟虛誰觸忤，無機鷗近絕驚猜。休論俛仰爲陳迹，且學山陰祓禊杯。
千里相思訪所知，昔人曾有此聞稀。方欣一見銷萌吝，便忍連章賦式微。早是衰年多感慨，不堪寒色挫芳菲。剡溪雪月光如晝，懊惱仙舟興盡歸。
熙熙春色水溶溶，修禊臨流景倍濃。物外風光占崑閬，洞中神變走魚龍。飄花任逐紅塵去，浮醴時看紫府供。欲學永和當日序，媿無奇筆紹前蹤。
曲水春閑遂宴嬉，何須元巳始爲宜。且看真洞杯盤出，豈顧塵寰節序移。曳尾靈龜來可羨，乘槎仙客去難追。一觴一詠無絃管，恰似蘭亭列坐時。
鄉守三逢禁火天，每驅旌纛掃松阡。衰殘豈足酬恩遇，光寵徒知及祖先。望極西山饒勝氣，樂舒東戶革荒年。何時歸處墳廬下，不假蘇秦負郭田。
雖欣膏澤啟豐年，民病猶艱救目前。闕祀丘墳無解裂，薦饑村落少鞦韆。雲梳隴麥千行直，粉淡牆花半臉妍。榆莢漸能供歉腹，何曾拋得買春錢。
忽極暄融候莫窮，不爲膏澤却爲風。氣蒸人腹成中熱，塵入花心作病蟲。欲望好峰迷遠目，正濃韶景失晴空。飄然終日俄收怒，歸送旌旗撼晚紅。
正是花王穀雨天，此携尊酒一憑軒。陽臺幾日徒驚夢，息國經年又不言。但得留連詞客醉，算難回避蜜蜂喧。自從標錦輸先手，羞見妖紅作狀元。
風養花王接舜薰，始知仙圃別藏春。欣聞東道招來數，得見西京譜外新。九萼壓叢看易失，萬金邀客日須頻。羣芳面我應相識，便是宜輕不退人。
從來三月賞芳妍，開晚今逢首夏天。料得東君私此老，且留西子久當筵。柳絲偷學傷春緒，榆莢爭飛買笑錢。我是至和親植者，雨中相見似潸然。
楊柳生花不戀枝，紛紛終日亦何依。聚來庭下爲毬輥，散向空中作雪飛。閒共落英浮遠水，靜和幽蝶舞斜暉。見君方惜春難住，忍縱輕狂攪擾歸。
維揚嘉種發清和，灼灼吾園盛孰過。紅玉鬭成樓突兀，白雲爭簇髻巍峩。仙容世必推茅嶺，醉豔人誰敵苧蘿。不是栽培功未至，年年何苦轉枝多。
廣陵花發信惟夭，已剪還開客重邀。滿引莫辭金鑿落，盛觀何止玉逍遥。嬌紅鬧密輕多葉，醉粉欹斜奈軟條。且縱高吟賞真豔，侍姝羞匿不須招。
家園經賞復官園，芍藥多名兩共妍。醉白堂前淮海豔，狎鷗亭下鳳麟天。樓粧瑞玉千層密，冠縷真金半尺圓。不鬭詩豪開酒戶，是將傾國欲輕捐。
因建新堂慕昔賢，本期歸老此安然。輕陰竹滿窗間月，倒影蓮開水下天。自向酒中知有德，更於琴外曉無絃。霓裳百指非吾事，只學醺酣石上眠。
一紀禆鴻化，千齡從列仙。至仁高協帝，厚德遠參乾。驗寡親嘗藥，恩深欲報天。爲殫臣庶淚，朝雨助潸然。
璿駕方修祀，金波忽墜空。悲歌傳薤露，祕殿閴椒風。霧重昏軒曜，雲悽泣舜瞳。仙輿邈何在，天外蕊珠宮。
外族傳仙系，中閨著德容。瑞符衣覆玉，懿範史編彤。天闊雲埋仗，秋高露泣松。宸心望歸駕，滄海晦三峰。
夢日推祥舊，儀坤講禮新。帝親無及養，天意此何仁。宮寢延嵩月，褘褕寓洛塵。欲知仁主孝，淚血送龍輴。
椒掖遺芳在，龜臺別信空。舊恩緣服重，新廟見慈同。殘月無多夜，餘花一向風。徽音從此斷，忍顧洛川東。
柔順符坤德，興居監女箴。笥衣裙有練，殿壁带無金。外族疏恩薄，中宸結愛深。宮娥齊飲泣，誰副祝延心。
道久民胥化，幾先慮極深。勤邦循禹度，傳聖得堯心。生德齊天地，仁聲振古今。三山神藥在，滄海信空沉。
薄葬定隣邊，民安即舊廛。大非空六馬，深不錮三泉。忍逐宮車出，翻隨玉輅旋。西都無限竹，淚色似湘川。
聖治方無事，仙遊遽不還。心休黄屋外，鄉還白雲間。笳鼓悽寒月，旌旗卷暮關。孤臣期得殉，黄鳥願重刪。
遽委飛乾運，應開出震符。子方批鳳尾，天已下龍胡。遏密思堯治，謳歌啟舜圖。只留勤儉德，千古亙三無。
此日天無色，輴車下禁宸。悲風隨去仗，哀淚裛行塵。一閉皇堂夜，長閒御寢春。守陵來有幾，蕭索慶寧人。
蜃駕雖停洛，飆輿已遡天。空藏軒劍舄，不敢霸山川。挽揭秋聲外，旌翻夕照前。老臣非從死，何路答知憐。
早退輕高位，孤風振昔賢。上思終不已，民望日依然。榮寵三增秩，優游十換年。請看良史舊，德孰似公全。
直道當年梗，清名萬世師。身閒心在國，跡退德高時。警絕新詩雅，飛騰老筆奇。歸休何所樂，持此造希夷。
哲人何永逝，天理此難忱。子謹新遺札，家無舊賜金。可傳清白業，未足太平心。訃至悲尤動，忘年顧遇深。
早冠廉良選，尋專翰墨盟。上知唯直道，人愛是純誠。樞極權無撓，台衡論必平。嗚呼今已矣，天不爲蒼生。
公昔魁多士，予時託後塵。交因荷心照，義實過天倫。進始欣連茹，官終愧積薪。牙絃茲遂絕，不見賞音人。
相府陪高議，於時適共榮。開懷敘疇昔，協力冀登平。幾日違言笑，何期隔死生。寢門長慟後，追愴不勝情。
昔與君遊者，芝蘭永更芳。高懷澄水月，和氣燠春陽。陳迹川流遠，嘉名歲景長。平生歐尹友，嘗歎善人亡。
滿腹康時業，丁年未一伸。方從中洛掾，俄掩北邙塵。有子賢荀里，登科感孟鄰。新阡伊闕下，長得塞門春。
昔忝中山帥，君時佐郡條。協心圖治俗，同榜喜爲僚。方卜門容駟，俄驚坐賦鴞。新阡思一慟，西蜀奈迢遥。
公昔求還事，年猶未縱心。軒裳輕俗累，水月瑩禪襟。樂任荒三徑，閒時戲一禽。陶然踰五閏，已矣世同欽。
伯氏勳名永，繇公左右然。賢碑求帝篆，行錄廣時傳。餘範光門法，遺文粲史編。欲知天報厚，五福賜君全。
昔貳淄川政，嘗依太守賢。于門欽世德，阮巷忝親聯。僕始慙當軸，公方遂引年。音容俄永隔，抆泣望新阡。
科等魁髦彥，文章壓縉紳。大權更將相，優寵極人臣。還事至一品，享年踰七旬。請看今與昔，誰可望公鄰。
仁皇求治始，公出冠儒英。仕路知卿相，時名獨弟兄。兩朝推重德，當世服純誠。身後傳家者，羣書但滿籝。
注想尊元老，云亡歎哲人。恤章隆上衮，哀挽出中宸。史入經綸迹，文藏造化神。茄簫陽翟路，行者亦霑巾。
對未延宣室，文嘗薦子虛。書方就綿蕝，奠已致生芻。故國悲雲棧，英游負石渠。名儒升用晚，厚愧不先予。
族本西州望，來爲上國光。文章追典誥，議論極皇王。美德驚埋玉，環材痛壞梁。時名誰可嗣，父子盡賢良。
韋平傳慶裔，方召起隆名。塞上天聲遠，帷中廟算精。眾期調玉鉉，時忽喪金城。朝野悲何甚，邦家重老成。
要劇更中外，幾微照古今。嘉謀增國重，和氣入人深。龍已須雲起，星俄向壘沉。得名非得壽，天報此難忱。
脫幘吏休後，憑軒風快餘。瀑泉增瀨急，新葉補林疏。
暑初天未熱，觀閣進輕涼。果熟愁枝重，荷生覺渚香。
十里溪源注北塘，貯成寬碧澹泱泱。新蒲弱荇參差綠，去鶩來鳧斷續行。一纜輕波摇鷁舸，滿罾斜日晒魚梁。使君思拙無清夢，高柳陰成草自長。
歸老江湖久自盟，睡餘且復對空枰。重來內閣人誰健，慣蹋天街馬不驚。已喜劉歆分七略，尚傳韓愈誨諸生。太平潤色須色等，應許吾兼吏隱名。
獨樹翹寒色，閑雲淡落暉。新霜黄橘重，久雨翠梧稀。暝雀鳴還啄，高鳥定更飛。敝貂猶故在，卒歲免無衣。
治道剛明老始閑，禮義曾著一朝冠。觀農省歲知民瘼，退寇安邦建夏桓。法駕六龍親善御，吟遊五老薄時寒。清名邁古今人慕，稷契餘風後學看。
殷勤洗灌加培植，莫遣狂枝亂出牆。種竹。
李唐韓吏部，矯矯文宗師。立言作諸箴，勵世亦自規。游箴警惰廢，事業終光輝。言箴慎囁囁，張口觸禍機。行箴死所守，於義無乖違。好惡不悖理，戒或私是非。知名懼浮實，動主嫌怨隨。五者日踐履，要以君子歸。與可知道粹，期至嚴奧窺。誦已記所志，礲石鎸其辭。俾之揭堂上，使後亦忽隳。夫人貴且富，非得强自爲。入賢去不肖，在己不在時。希韓亦韓徒，中道無已而。
吾觀樊生者，氣燄凌雲霄。逢人肆議論，芬馥蘭與椒。去年應秋詔，入貢天子朝。南宮擯不收，歸迹如蓬飄。長途病憔悴，舊里門蕭條。今時賤未用，無計逃誚嘲。昨日升吾堂，出詩振瓊瑶。自云世儒學，其胄來遥遥。異哉先冢上，有木名百僚。一根初兩幹，幹木仍駢交。茂育三十稔，曷爲風霜凋。材奇固得地，抱合勢已喬。連理古所瑞，於義尤昭昭。奚哉私門中，福壽不可邀。善祥既失效，嘆惋成長謠。吾言異於是，矧世逢虞堯。力爲君子儒，進道忽使消。積德慶厥後，斯木誠非妖。
志士博古今，名賢口誦聖。通則施所有，致君翼時政。窮斯處巖穴，信道宗天命。富貴貧賤耶，烏與一息競。先生抱蜀奇，不爲席珍聘。學易到深處，研幾劇精靜。書屋數百椽，寒松夾幽徑。竹森瀟灑觀，泉逗潺湲聽。小人多謗訾，先生自吟詠。其徒識所歸，歸雅不歸鄭。今時自薄惡，先生自醇正。其徒知所入，入賢不入佞。憂弊以文捄，敵邪以道勝。先生終其爲，彼俗徒詬病。
我嘗輕歸轅，一息快心目。亭橋跨幽澗，廡砌森怪竹。榜句多老詞，襟風不韻俗。開卷味加永，照泉清可掬。先秋固爽塏，大夏失煩燠。樂哉於道外，視此樂豈足。
有客冬還吳，孤舟暮停潁。山收亂雲彩，天放新蟾影。呼童掛簾起，對此清夜景。橫琴弄流水，醉耳誰其醒。
朝離石澗寺，暮泊香山夾。揚帆復順流，快若兩翼插。濠洲舊風物，愚昔此承乏。重上莊生臺，如夢覺一霎。
羣峯鬰然起，惟此山獨孤。筑臺山之巔，鬰孤名以呼。窮江足樓閣，危壓斗牛墟。直登四臨瞰，眾勢不可踰。贛川繚左右，庾嶺前崎嶇。望闕峙其後，北向日月都。人家雜烟水，原野周城郛。烜潤或晴雨，明晦或曉晡。春榮夏物茂，秋肅冬林枯。氣象日千變，一一如畫圖。比予去諫舍，乞此養慵愚。事訛得以正，俗瘵得以蘇。歲豐盜攘息，獄命寃繫無。熙然與民共，所喜朋僚俱。中淡有琴詠，外喧有歌歈。樽罍有美酒，盤餐有嘉魚。優游一臺上，四序不暫辜。乃知爲郡樂，況復今唐虞。
吾聞上下泉，終與江海會。高哉廬阜間，出處濂溪派。清深遠城市，潔浄去塵埃。毫髮難遁形，鬼神縮妖怪。對臨開軒窗，勝絕甚圖繪。固無風波虞，但覺耳目快。琴樽日左右，一堂不爲泰。經史日枕藉，一室不爲隘。有蓴足以羹，有魚足以鱠。飲啜其樂真，靜正於俗邁。主人心淵然，澄徹一內外。本源孕清德，游詠吐嘉話。何當結良朋，講習取諸兌。
自顧愚無堪，老大何所用。得郡江湖來，一意雲泉縱。驚此西南身，連夕東北夢。乃知故人念，許與明月共。荆書一紙賢，季諾千金重。寄我瓊瑶篇，使得長諷誦。寒松有唳鶴，高梧有鳴鳳。何日謝知音，爲鼓商絃弄。
執己剛玉性，誰得同趣向。涕唾無所藉，歸居宅深曠。左右山林間，巑岏立屏障。坐期清風來，未許酷日晃。高棚立西軒，密葉覆其上。益爲晚宇廕，詎隔霞空望。聖書樂名教，俗事絕塵鞅。恬然寵辱驚，足矣庭闈養。下榻遲佳朋，盈樽倒新釀。藥劑矜有靈，神明助無恙。賢豪重出處，詞句大奔放。謂愚可與道，緘遺俾酬倡。忽如窮窘人，護發金玉藏。收儲篋笥光，孰顧貪惏謗。
武陽夏侯氏，參立鼎峙足。秉鈞相三朝，仗鉞帥全蜀。茅土當時榮，照煥人耳目。事業申意氣，遺像儼壁屋。
盤龍得山名，寺占山之下。老師草庵居，後嗣廣精舍。禪流日益盛，寂照騰詩價。我來誨其徒，競以相誇詫。少林的的意，一語獨無暇。默然坐明窗，孤蟾徹清夜。遲曉登終南，行行與誰話。
劍州古要害，重門搤開闔。隄防兩川地，喉吭此呀呷。在昔禦狂寇，如朽施巨拉。時平付良守，一與公論合。政成治東圃，於焉解賓榻。予方錦官去，邀我置壺榼。縱步車馬休，舉目蒼翠匝。攄懷談笑喧，傾車潺湲雜。不春亦芳菲，匪風自蕭颯。主賓飲興豪，量海川酒納。貳車臺中舊，題詩謂予盍。默默極佳處，茲俗何以答。
少時所學苦，食蘗日自强。壯歲從宦清，飲冰中剛腸。陽安百里地，邈在天一方。惠政不鞭朴，斯民樂耕桑。念予昨守贛，與兄會家鄉。兄今歲已滿，余遽提蜀疆。一朝此邂逅，五載忘參商。且勿語離索，易老驚鬢霜。且勿較通塞，放懷把酒觴。上方聖政新，求賢坐明堂。兄道足施設，兄志彌頡頏。喜予外祖門，從此生輝光。
余家有故園，園中可圖錄。天然一派根，一根生兩竹。一長復一短，比之如手足。長者似乃兄，短者弟相逐。我見人弟兄，少有相和睦。竹分長幼情，人豈無尊宿。將竹比人心，人殆類禽畜。常記五六歲，不見還呼哭。及至長大時，妻孥相親族。咫尺不相見，相踈何太速。不顧父母生，同胞又同腹。旦夕慕歌歡，幾能思骨肉。枉具人鬚眉，而食天五穀。靜思若斯人，爭及園中竹。
皇祐二年秋九月，九日龍門遇佳節。新都大夫孫隱之，報政優游共民悅。升山高會賓主俱，滿頭黄菊泛茱萸。遥開醉眼極千里，身高氣爽胸懷舒。逢時感物以次發，詩成落落傾璣珠。初言府政好太守，化行歲稔民力蘇。喜聲協氣遨以狂，稚子負老老者扶。又言登臨風景異，澄川秀野如披圖。殊方真賞到奇處，未來空只誇江湖。得之獨善不在己，遠遣遺我開煩紆。嗟我江原亦民長，周遭百里平如掌。簿書役役甚囚拘，聞有岷峨無計上。及聞治邑茲山奇，脚力不到神魄馳。誰知我亦好山者，篋中時復觀君詩。
吾鄉伯堅真丈夫，氣剛色强言詞疎。胸中一物不使有，日儲月斂唯詩書。布裘落魄韋带緩，權門不肯低眉趨。朋游累百誰爾汝，人皆不與爭揶揄。掩關啜菽苦意氣，糞壤玉璧泥沙珠。宣慈中山我孤處，昨日走介貽我書。書云詔下籲俊乂，父兄命頴之京都。古人求養志擇祿，今而豈得逃馳驅。肩書手劍出門去，嚌咨肯復兒女如。我聞此語涕交下，人皆欲養繄我無。羨子之爲與道合，勸子亟往無踟躕。明年得志拜堂上，豈非人子榮親歟。
老君作經五千言，勤行大笑亡與存。先生有詩七百首，詔書三度來天門。年登八十齒髮壯，骨輕步武如雲奔。一琴一樽一爐藥，人間日月從朝昏。
方予讞獄唐安歸，火雲熾日交炎威。爐烘炭赫幾千里，百鳥不能凌空飛。塵埃簿牒几前滿，膚汗如雨淋漓揮。俗官冗狀紛未省，胸腹堙鬰氣力微。蟾宮有客桂新折，忽遣詩筒慰慵拙。詞佳句好吟未窮，一坐涼飚奪炎熱。
我趨仕途三十春，矹矹求友難其人。相逢探取百一二，變幾不泯磨功名。或言同途行異徑，或始卓犖終因循。或臨利害失趨向，或走勢利遺賤貧。或面盱睢背忌刻，或口仁義心頑嚚。或名公卿節屠隸，或實盜跖文孟荀。澄川倏忽起波浪，平地咫尺生嶙峋。薰蕕蘭芷逐蕭艾，玷纇瓊玖俄砆珉。茲事自古慎所與，傾蓋如舊白頭新。仲尼評友戒損益，故嘗佩服書諸紳。履中蹈道敢不勉，至愚所恃生逢辰。朝廷基扃要扶助，天子堯舜聖且仁。焦勞汲汲納讜議，風憲思得御史真。翰林鉅公不識面，誤以愚者名上陳。至和改元秋九月，詔書曉落長淮濱。孤貧自省預臺選，無意顧藉家與身。直期賢用不肖斥，忠邪路判如越秦。頻章累疏辨得失，上前往往嬰龍鱗。時吾貫之日聯句，玉樹欲使蒹葭親。爲憐出處共本末，未始氣味殊甘辛。忠言鯁議不我間，開誠待我逾天倫。螭頭連登拜白簡，豸角對拱朝紫宸。雕盤隼擊雪霜凜，豺狼奔北窮狐㕙。九重上報不惜死，豈復讒口防狺狺。避嫌歲滿體當去，柬南亟請辭天闉。俞音分得郡印綬，毗陵地與桐廬隣。潁清淮淥榜舟過，橘黄酒白鱸魚珍。兒童共遊競嗟賞，閭里故老相歡欣。皇恩過家許上冢，我輩榮華事欲均。得公長篇三四讀，正似觀海無涯津。測量不可何以報，贈公歲久如松筠。
濠州抵泗里數百，長淮波平曉如席。鳴鼙解纜楊柳堤，畫船中有東吳客。君恩得請許歸去，聊治里閭去咫尺。歲窮天遠心欲飛，念之汲汲事行役。豁如天意適我願，號令西北起風伯。初時淅淅以鼓動，布帆尚留十幅窄。孤檣得勢安以平，中流激箭巨浪劈。篙橫櫓閣力不用，疾若摯隼增羽翮。瞥然兩岸瞬霎過，木葉馳黄山走碧。拏舟月餘今日快，一樽自歌兩手拍。樽中酒空不自歌，順風好景如之何。毗陵太守同此樂，爲言無惜新詩多。
江南歷盡佳山水，獨贛潺潺三百里。移舟夜泊惶恐灘，畫角烏烏曉風起。棲鷗宿鷺四散飛，夢魂驚入漁樵耳。三通迤邐東方明，又是篙工造行矣。橫波利石千萬層，板繩縛纍如山登。夷途終致險且升，自顧忠信平生憑。
我憶去年仲冬月，夜醉離尊曉船發。鼕鼕畫鼓上窮江，章貢川源接南粵。虔州之民十萬家，下車公議亂如麻。去除煩苛養疲瘵，令嚴訟簡俗亦嘉。農事屢登稻粱積，獄犴空虛寇衰息。遠陬安堵幸實天，闕然自愧予何力。邇來被旨還神京，乘秋擊棹烟波行。夷猶入境奚所喜，故人樂土絃歌聲。
閬州之景天下奇，嘗見老杜城南詩。嘉陵江湍清且潔，錦屏山疊雄復巇。醉翁生鐘大峩秀，收拾氣象爲文詞。自從屏星副郡治，訟平事簡奚設施。幽潛穹大極所有，搜羅詠賦一不遺。州僚俊集嘉酬和，海濤洶湧洪波隨。顧余不鄙可語者，聯編累軸緘以貽。寸珠盈掬破冥晦，尺璧入手無瑕疵。窮搜囊篋暴侈富，開窺秘嗇心驚嬉。竟微一毫報佳況，臨紙復輟慚久之。
君愛仙源厭塵俗，高樓對起欄干曲。朝霞灼灼浮晴暉，二十四峯照羣玉。樓下長江烟水綠，樓前有瀨歸艎促。主人借問何時還，回首崢嶸看不足。
我昔所寶真雷琴，絃絲軫玉徽黄金。晝橫膝上夕抱寢，平生與我爲知音。一朝如扇逢秋捨，而今只有無絃者。無情曲調無情聞，浩浩之中都奏雅。我默彈兮師寂聽，清風之前明月下。子期有耳何處聽，自笑家風太瀟灑。
子房身乞辭大用，赤松伴遊世所重。高遠誰親弋外鴻，尊榮肯羨池中鳳。至今仙迹存金華，我來一日登三洞。回顧却笑長安人，辛苦登天憑鶴控。
唐臺壓郡東北陲，勢旋力轉奔而馳。偉哉造物誰其尸，一山中起高峩巍。羣峯環輔拱以立，背面肘腋相倚毗。怪石差差少媚色，長松落落無邪姿。巖隈有路數百仞，直登不悔形神疲。中間軒豁浮圖舍，棟宇綵錯金璧輝。寒泉一畝清可鑑，優游鱣鮪揚鱗鬐。猿閒鳥暇兩呼笑，老僧矍鑠趨且嬉。天風烈烈骨毛竦，更云六月無炎曦。攀緣絕頂下四顧，溪山百里如掌窺。我思宜有隱君子，放心不與時安危。巢由之行已高世，白雲卧此逃堯媯。
喜君出使東川行，臘寒擁雪辭神京。平生忠力晚愈固，萬山叱馭險亦平。青泥嶺惡白晝上，更逢落雪百尺盈。盤高折下寸寸進，馬蹄硉矹人膽驚。君懷初不阻艱險，却念疆土連錦城。謂予嘗有一日雅，豪吟縱筆高泉傾。三章落落字字好，開緘與雪爭瑶瓊。置郵亟來發以誦，齒牙冷切胸懷清。豈徒感服爲文字，所得風義推誠明。今君東轅我西守，去此止有數日程。兩川春物正爛漫，何時文酒親講評。
問答眾口徒紛紛，爭入菩薩不二門。金毛獅子不敢吼，不嘿不見維摩尊。維摩之尊無異相，潞州傳出毗耶像。相公村與知非子，掛向壁間看榜樣。
薄袂欹雲散，輕盤舞袖低。簾疎蕩樓閣，塵暗逐輪蹄。絮亂垂楊道，香流種藥畦。春窗惱春思，一枕杜鵑啼。
翠密馴文雉，叢深隱畫輪。離披金谷曉，寂寞茂陵春。古渡班荆客，長堤走馬人。芊芊似袍綠，一雨一番新。
城郭青烟散，郊園彩日長。鬭雞紅錦翅，游騎紫絲韁。有蝶俱含粉，無人不惜芳。儘拚花下飲，歸去醉成鄉。
響亂書窗外，人驚夢枕中。江城啼曉月，澤國愬春風。柳道盤飱綠，桃園躞蹀紅。年年來此地，留恨任西東。
幽花連徑發，驚鳥避人啼。雨過晴虹上，風清走馬嘶。灘平魚艇穩，村小酒旗低。誰及山翁樂，號呶醉似泥。
午寢忘譏刺，閒居杜送迎。雨泥雙燕下，烟垅一犁耕。座入山光迥，門連野色平。吟餘仍兀坐，誰與戰楸枰。
日華烘玉甃，烟縷亙雕甍。棗熟房櫳暝，花妍院落明。醉輕春有味，夢短晝無情。欲識愔愔意，回文織已成。
墜果春三徑，蒸雲晚一軒。廊腰回戰蟻，山腹合啼猿。泉淡禽窺影，苔深屐印痕。自慚名利者，聊免世紛喧。
學佛之徒眾，難能是向文。唯師獨奇尚，於我故慇懃。詩遇知音誦，琴防俗子聞。虛亭對明月，長許到宵分。
裝懷成倥傯，從事愧風流。且榷征門利，甘同倚市羞。摇心隨使旆，極目望仙舟。青玉靈壇遠，終朝接上遊。
舉目皆仙迹，齋心遠俗流。江山入詩助，蘋藻爲神羞。去矣登危嶠，歸仍泛穩舟。何勞嘆蕭索，無惜話真遊。
席上歌驪闋，風前嘶馬驕。怱怱傾桂醑，一一上蘭橈。破浪欣無恙，依蓮愧不憀。踟躕重回首，雲翼自扶摇。
沿牒非吾土，逢春憶故園。于今佐犀帳，經歲別鴒原。訟簡仍開卷，時平且屬鞬。江鄉去千里，凝睇一銷魂。
擊汰泛輕艎，離懷莫共傷。去投方朔牘，歸曳老萊裳。在昔名尤重，于今道已光。此行有新集，一一錦裁囊。
澄江抵練長，極目路蒼茫。烟芷差差綠，風荷柄柄香。西流終古恨，南浦鎮時忙。擬待傳辭意，離人在楚鄉。
只應登雪嶠，疑是有丹梯。雨後千山秀，風前一笛嘶。平時空執弭，樂土不鳴鼙。目斷依蓮客，君東我自西。
冉冉成輕別，遲遲想倦遊。去應寬蕙带，行亦佩吳鈎。訪隱逢三徑，尋真認十洲。有人頻倚望，何日人刀頭。
棣萼遥南國，蘇萱種北堂。雪音何處斷，風翼自回翔。送目吳天闊，傳辭楚水長。通宵識歸路，惟夢到吾鄉。
我愛白司馬，有言來謁祠。才名千古照，忠義一生奇。諫切寧思祿，讒行却罪詩。如何江上客，惟道琵琶詞。
有虎競磨牙，逢人事攫拏。夜聲聞別塢，曉跡印平沙。迫路奔驚犬，藏林噪亂鴉。過舟無可奈，極目是蒹葭。
生涯罾一架，深浦勢并兼。張目因知密，游鱗不漏纖。急收防力跳，輕語怕驚潛。持去全家樂，盈盤鱠縷甜。
早是窮冬逼，那堪客思兼。事嗟流水遠，年愧入春添。與雪幸同操，驚霜忽到髯。晚舟前浦泊，何處有青帘。
今我歲將暮，過橈鸚鵡洲。憶君人少與，買舍瀫江頭。客路書多絕，吾鄉夢半遊。明年誰到蜀，能寄好書不。
向晚立汀沙，人閒目更賒。林踈僧屋露，風轉客帆斜。幽白孤飛鳥，橫紅數抹霞。漁翁偶相問，憐我宦天涯。
鄭重流芳信，慇懃慰遠官。已欣懷袖滿，仍覺齒牙寒。置速傳辭易，人遐結會難。側身東望久，離緒轉盤桓。
經歲別親闈，于今詠式微。捐繻成後約，拭袂重言歸。脫葉迷官道，酸風中客衣。新文滿珍笥，去去有餘輝。
並遊攀逸軌，兩喜擅佳聲。鵠志一千里，鵬圖九萬程。青雲今共上，白水舊齊盟。聖主君堪羨，連鑣去策名。
懿識本天資，長才繼者誰。漕舟逾萬計，實廩近千斯。入境喧輿頌，還鄉結主知。上方思柄用，何惜告謀惟。
下士無虛坐，摛文有話言。鎮浮賢者業，襲慶相君門。在郡行車樂，瞻天被詔溫。只應朝請日，三接渙宸恩。
睿簡從朝議，僉俞協帝疇。受釐延賈傅，給饋美酇侯。會府居功最，朝廷錫命優。思皇今在旦，歸去贊宸猷。
壓境號民蘇，連甍競樂輸。萬桑豐歲計，一節赴朝趨。安穩舟無恙，雍容騎甚都。贈言聊紀盛，爲頌愧非夫。
傳姻聯世美，振玉擅家聲。南楚聊均逸，東臯亦勸耕。察廉無遁物，刺舉有能名。宣室今前席，寧庸羨賈生。
早擅雲間譽，嘗登月裏名。十輪門襲慶，萬石世傳榮。待繼開賓閤，聊爲擁使旌。績成今第一，歸作漢公卿。
荆衡此駕軺，封郡去相遼。國廩矜流衍，農疇喜富饒。幾時無協氣，何處不讙謠。漢室通糧道，論功最後蕭。
南榮來漢詔，北闕近堯天。懿績隆三歲，豐儲備九年。威嚴多摘伏，薦籍幾登賢。去去民思甚，銷魂盡黯然。
歌闋散雕筵，膺舟是謫仙。秦亭臨斷岸，楚水浸遥天。魏闕瞻湖上，長安指日邊。綵旍隨目遠，一向立風前。
供帳楚江濱，瞻言淚滿巾。如何從事客，曾作受恩人。再顧溝中物，尤慚席上珍。異時調鼎鼐，應許與陶鈞。
詰旦逢佳節，今宵寓遠鄉。且欣賓榻解，休歎客亭長。黄葉臨風亂，紅萸浥露香。酒徒何處所，空自憶高陽。
楚館夜衾涼，離人念故鄉。遠吟只覺苦，歸夢不成長。壁有寒蛩怨，鄰聞綠蟻香。登高在何處，明日宴山陽。
湖南楊叔武，消息有人傳。連歲征蠻徼，經秋卧瘴烟。爲時天未喪，勿藥病還痊。雲水溶溶去，憑詩寄此篇。
春到依覉旅，懷開似發緘。野禽鳴勝管，春草綠於衫。水暖風微碎，山明日半銜。巴西寒極地，冰雪尚千巖。
照不私毫髮，波光上下浮。明餘到琴淡，清極入詩幽。忽認江湖晝，渾疑天地秋。閒雲勿輕蔽，有客坐孤舟。
爲怕三春過，因謀數刻狂。醉輕欣射中，歡甚惜歌長。驕馬花間繫，啼鶯柳下藏。前旌歸去晚，十里淡風光。
蜀國有良工，孫枝斵古桐。逢師寫流水，爲我益清風。淡恐時心厭，幽蘄世耳聰。坐來明月滿，無語訟庭空。
召節下英藩，歸轅望帝閽。中和刺史政，教友相君門。去聽塗歌美，留瞻壁像尊。欲知春色好，元是百城恩。
治多祥氣感，名可信書褒。詩有千篇富，才爲兩蜀豪。任誠時少與，敦義世推高。劍棧芳菲地，公行我亦勞。
牘奏辭三院，鄉榮領百城。帝恩山嶽重，臣命羽毛輕。風月隨人好，江湖照膽清。須公贈金玉，光照重行行。
奏懇初無飾，天恩亦重違。一麾新命下，兩槳故關歸。淮木林林脫，霜鴻陣陣飛。賢朋詩酒樂，行矣自相依。
一遇湯王旱，須爲傅說霖。只應蟠澗底，濟物是初心。昔歲苗將槁，陽驕不和陰。農夫望膏澤，徒蟄爾何深。
幽郡少叢事，名園邀上賓。逢花有深意，拚醉欲酬春。僚友同年舊，郎官拜命新。不來無此樂，還似姓車人。
邊寄今儒弁，帷籌得將才。甘辛均士卒，號令走風雷。驚曉城鼙急，吹秋隴笛哀。先聲羌膽碎，聞道漢兵來。
輪奐相輝映，嚴扉聳畫楹。霜空夜月午，齋冷湛冰清。縟禮行神廟，星華下禁城。瀛洲有才士，佳句見交情。
一失已戚戚，誠哉勿爾爲。因知賢者事，不與眾人期。別浦客帆卸，隔江漁笛吹。同行兄弟樂，還免動鄉思。
路半狂飚起，江心巨浪橫。蒼茫舟子叫，匍匐稚兒驚。古岸移時入，新醪薄暮傾。此宜無足道，大抵似人生。
之官雖異數，行棹欲同仙。忽覺清風遠，因驚俗累牽。子留書得後，我愧約乖前。境上依依過，江南水拍天。
賢正屯蒙日，陰邪會用時。人從萬死過，誰肯一言危。毒意回天后，忠誠薦柬之。復唐三百載，留得枕江祠。
捨陸事川程，霜天曉色明。長波萬頃闊，大舸一帆輕。靜唱村漁樂，斜飛渚鴈驚。雲披見樓閣，隱隱豫章城。
朋心照舊明，寧比蓋初傾。共惜花兼酒，誰論利復名。與君如有約，不醉似無情。更遇詩勍敵，周旋未易輕。
歲始三日雨，恩隨萬井春。如何至和氣，先被遠方人。洗濯山川秀，霑濡草木新。堯仁際天地，調燮有臣鄰。
歷章初請外，亡狀愧瘝官。爲郡恩尤重，斯民治素難。訟稀逢薄稔，詩倡得清歡。況復仁封接，焉依簟與菅。
春晝僧房靜，楸枰戰氣豪。斜飛沙塞鴈，奔怒海門濤。決勝周旋久，陰謀計較勞。豈知中隱士，心不掛纖毫。
報政方山下，分携贛水濱。人蒙百里惠，花見四年春。親志樂戲綵，家聲高縉紳。還期逢慶節，慈宴拱嚴宸。
章貢東西派，并流作贛川。奔湍出城曲，離合向臺前。把酒來憑檻，鳴鼙見放船。滔滔歸底處，滄海路三千。
爲僚初自喜，邀客亦逢嘉。把酒須同樂，分襟莫預嗟。未成登畫舸，好共賞黄花。試向東籬看，秋叢映晚霞。
洞老壽松椿，高名古絕羣。亂山泉㶁㶁，舉世事紛紛。使者持丹詔，先生卧白雲。方今莫招隱，君德正華勛。
寺古傍郊坰，門無車馬聲。我來聞眾妙，人少到師清。錦水金波靜，銀蟾一指明。幽琴徐發響，真不負臺名。
按行車暫尼，身得止崢嶸。江喜淙淙聽，雲疑步步生。春鄰花縣好，晴遠劍關明。買石鎸豪句，高哉老杜名。
訟簡歲豐盈，鈴齋竟日清。窗排羣石怪，簷擁遠山明。古木風千葉，新髭雪數莖。開樽向幽處，餘論見高情。
正性歸忠誼，名談見本原。中丞有賢子，宣聖得真孫。解職留民惠，還朝拜主恩。東方要安堵，一爲上前論。
山東去蜀右，不憚客程遥。酒酌杯中醁，琴携爨下焦。故人題大筆，佳句刻長橋。快讀離懷解，如冰暖日消。
南禪眾所稱，簡老是真僧。法器聞雖古，清風見未曾。洪爐中點雪，大海裏孤燈。七十休官近，歸歟我得朋。
去贛八千里，於今十二年。無緣久東浙，有命再西川。吏散庭空訟，僧高寺欲禪。老來思舊治，尤喜獲佳篇。
泥書下紫宸，公議協朝紳。真主正圖治，諫官今得人。從容陪國論，憔悴恤天民。大對如晁董，公嘗素所陳。
叱馭窮邊壘，還轅賞驛梅。微香心旋吐，清詠意尤瓌。誨墨蒙兼貺，郵筒喜屢開。錦官花更好，翹望臘前回。
閔雨詔復下，傷農今四春。潭龍從號懶，廟鬼詎能神。苗槁塵生久，雲空電轉頻。天公誠可問，誰與主陶鈞。
節物奚爲感，秋懷不自任。曉寒侵遠夢，秋力助高吟。薄脫驚風葉，疎舂隔水砧。商絃調一曲，惟子定知音。
我爲靈山好，登留到日曛。巖幽餘暑雪，鐘冷入秋雲。篇詠惟僧助，塵煩與俗分。明朝入東棹，因得識吾文。
誥出義方語，亭更發詔名。爲郎拜天寵，有子擅家聲。健羨鄉評美，光輝野史榮。綵衣官亦重，門外擁雙旌。
休官鎮浮俗，眉壽冠同年。恬養八十歲，苦吟三百篇。乘秋迓杖屨，終日隱林泉。我羨歸歟樂，高蹤不可肩。
縹緲齊雲閣，遥聞摸石池。物華春已盛，人意樂無涯。羅綺一山遍，旌旗十里隨。花棚夾歸道，驍騎看星馳。
已久論交契，何妨醉別筵。君宜歸大用，我獨倦高年。郡印今分治，科名昔共鎸。離懷雖一水，言遠似三川。
粉籜雙雙脫，修篁兩兩高。同心齊管鮑，並節漢蕭曹。寒歲霜威禦，炎天暑氣逃。此君真可異，吟遶不知勞。
秘館紅塵外，瑶京白日邊。樽中不空酒，琴面已無絃。曉上朝真閣，春耕負郭田。優游大自在，何處更神仙。
使節忠罄勤，東南兩見春。清宵多假寐，白髮半憂民。金闕遥辭寵，琳宮去謁真。羨公誰最甚，我是欲歸人。
人生難會合，天與此階緣。逸駕來艱遠，孤颿映後前。吳江阻潮汐，越嶠望雲烟。敘別情何厚，新詩兩燦然。
鴈序暫分飛，毗陵動所思。廉能真有子，清白素聞詩。船泛西州遠，山尋北蕩奇。明春復歸會，還是隔年期。
得謝殊狂客，無言愧浄名。心觀潭月白，梵聽海潮聲。曉色開華頂，秋暉照赤城。公詩播人口，冰玉未爲清。
嶺路與巖坰，池樓古郡城。千年溫俗意，四榜謝公名。寄傲留佳句，遺思出至誠。滔滔慎江水，東注等休聲。
易有幽人象，天垂處士星。知音辭相府，歸養爲親庭。閒和碧雲句，深窮白首經。惟賢二千石，優顧眼尤青。
曉與諸孫別，依然頗動懷。去乘蘭棹穩，行得綵衣偕。漁父遥連市，村扉半掩柴。夜來溪上宿，夢已在高齋。
予退喜同休，翻思慎水遊。閒雲披遠岫，明月在高樓。送日千餘里，離懷三度秋。爭如禪客子，截斷眾江流。
仕契最敦厚，夤緣絕夤倫。同登甲戌第，俱是戌申人。把酒曾四老，分携又五春。新詩光篋笥，珠寶未爲珍。
輕舟離曉岸，涼氣滿秋空。鸞枳從官況，蟾宮繼父風。榮塗終頡頏，清節愈磨礲。今我所期子，名當徹舜聰。
中允壽齡尊，人亡德尚存。無根彼芝草，爲瑞此松墳。往行稱鄉井，遺榮付子孫。靈苗豈虛設，所應在高門。
簡刑憂俗困，一境被恩私。清極人知勸，誠先吏不欺。席觴徒眷戀，岸菊漸離披。薦鶚有餘表，橫飛去指期。
遺訓素諄諄，先生冢尚新。門風競蘭玉，鄉譽動簪紳。戶牖宵排燭，琴書晝拂塵。子孫爲學盛，宜有起家人。
子舍競詵詵，號天日月昏。有綃傳秀像，無藥反英魂。右棘官虛位，西山墓閉門。遣余衣上淚，時復有啼痕。
少列吾姑子，懷能負俊良。歌詩追李杜，筆札出鐘王。道指三千遠，年踰六十亡。嗟哉長已矣，冠劍失威光。
福地生奚似，喪人送幾何。環環山水秀，蟄蟄子孫多。情悼魂兮些，辭憑挽者歌。嗟余身在越，西首淚滂沱。
富貴三朝老，公忠百辟師。躋民復仁壽，與國繫安危。聖意加優注，榮途亦屢辭。人嗟五福內，獨不享期頤。
論道尊三事，登庸歷十年。舜嘗咨爾岳，說已濟斯川。太史書清德，高門繼象賢。都人瞻繪像，衮服冠貂蟬。
純誠先德行，餘事著文章。所予維中壽，難謀彼上蒼。旌銘籠曉月，挽鐸訴秋霜。自愧居田里，無緣奠柩觴。
野老余遵道，人微德義尊。家居青嶂底，身在白雲根。盛事傳閭里，昌期付子孫。不煩迂步遠，此去自高門。
朝野歡和際，君臣愷樂時。聖謨天地久，睿藻日星垂。內閤羣編啟，靈函眾寶披。光華頒帝翰，密勿寵官師。雨露神毫灑，風雲上意綏。翱翔轉鸞鳳，夭矯奮龍螭。侍宴聆清問，銜杯拱睟儀。御香蒙領袖，和氣入肝脾。言念宸恩重，曾非賤士遺。天顔瞻咫尺，臣職愧箴規。補闕難言衮，傾心竊比葵。養賢兼養正，所願易求頤。
土宇歡呼日，天家慶誕辰。虹光流渚異，電彩遶樞頻。物與薰風浹，祥并協氣臻。庭除交玉帛，宴衎列簪紳。丹穴來儀鳳，華封祝聖人。小臣叨下列，鼓舞頌堯仁。
羌狄方懷德，朝家正右文。邊城輕舉動，天子爲憂勤。公位三朝重，威名萬里聞。聊煩鎮西夏，盡得護諸軍。賜第仍開燕，傳觴命極醺。陜民如望旱，一雨壓塵氛。
江闊北風長，高帆盡幅揚。勢能分巨浪，力恐拔危檣。鷗鷺頻驚迫，魚龍相助忙。峯巒旋岸碧，木葉走汀黄。快似登仙去，輕於傅羽翔。一程三百里，晚泊未斜陽。
迢遞辭宸闕，遷延換歲華。舟纔入荆渚，人覺在天涯。浪激多推岸，流濡足沸沙。勢盤帆小便，漲淺路頻差。橫艇叉魚浦，摇旗賣酒家。山微思念越，江窄止通巴。烟色汀蕪淡，風光野燒斜。蠻歌朝競唱，祠鼓暮連撾。渡口初逢柳，林邊未見花。前程春始盛，一一待詩誇。
世緒傳英德，時才播令名。錦裀終襲慶，桂籍舊升榮。仕路登優績，朝閨服俊聲。風猷著臺閣，操尚冠簪纓。墳衍方謀學，冰霜未底清。分憂膺閫寄，頒教洽輿情。會府資謀計，中闈念篤誠。漢庭當繼好，戎帳去修盟。通幣旋君節，飛芻擁使旌。舟車勤轉漕，倉廩慶豐盈。廉士祈甄用，貪官愧竄驚。鳳書來輦轂，熊軾鎮荆衡。壓境無喧訟，連疇近力耕。騰謠聞五袴，行樂護千兵。道路纖塵絕，人家協氣生。渙恩飛睿詔，華序拜名卿。更直羣書府，于宣百粵城。祖筵徒戀戀，仙舸重行行。預想歌來暮，前期報政成。上心方簡注，元鼎佇和羹。
浹恩頒漢檢，沿牒別熊川。免作徒勞嘆，聊爲從事賢。貯文囊製錦，贊畫幕依蓮。志尚心非石，標儀骨是仙。贈言驚去矣，携手覺淒然。遠目渾疑斷，離腸已似煎。馬嘶楓葉道，人醉菊花天。到日成優績，宸綸佇九遷。
彼美庭楠植，基培幾十年。夜來全庇月，曉去薄生烟。萬葉光齊動，雙株影共圓。幽樓疑有鶴，清響爲留蟬。飲對傳三雅，琴依按七絃。河陽花自媚，彭澤柳空眠。勢翳門闌靜，陰清几案鮮。不才逢訟簡，吟遶强成篇。
占勝芳菲地，標名罨畫池。水光菱在鑑，岸色錦舒帷。風碎花千動，烟團柳四垂。巧才吟不盡，精筆寫徒爲。照影摇歌榭，分香上酒巵。主人邀客賞，和氣與春期。
舊邦逢朐䏰，靈地接岷峨。住嶺排烟火，懸巖引薜蘿。雨花疑錦濯，晴水甚藍挼。遠地之官去，孤舟走嶮拕。出麾無一事，傾蓋首相過。幸不愚煩外，欣承議論多。春光千騎駿，天色百城和。賞物樓新構，鎸文石旋磨。爲時即慷慨，得友盛吟哦。世重黄金諾，人傳白雪歌。投壺傾立馬，飛鏑屢鳴鼉。局戰犀敲玉，杯歡亂酌螺。坐來風入袂，歸去月流波。我愧才疏拙，生微術揣摩。主容勤勞徠，行色覺蹉跎。匪用詩爲好，離懷可奈何。
凍雲交四隅，飛雪滿江湖。急勢團風轉，閒容到水無。並遊漁喜唱，失侶雁驚呼。客棹沿灣泊，村醪覓徑酤。去程方數蜀，歸思正遥吳。得句同諸弟，余懷幸不孤。
江外三千里，城頭百尺臺。神都瞻寶闕，星斗切瑶魁。風闊春襟快，雲披曉月開。山川增氣象，欄檻出塵埃。天際橫歸鴈，林梢露出槐。喜逢冠蓋客，半是日邊來。
言念分符日，來逢別乘賢。瘡痍求俗去，風教爲民宣。吏獄都無擾，農疇屬有年。歡嘗陪射的，清不廢鳴絃。避俗尋蕭寺，遊春醉畫船。文楸坐帷幄，詩敵肆戈鋋。邂逅窮江地，淒涼落葉天。代還公去矣，佇立我依然。久契誠彌固，離憂不暫蠲。高臺倚章貢，時一誦佳篇。
手植踰三紀，年隨矮勢增。枝盤多蠖屈，根轉欲虬騰。密覆周遭地，孤撐最上層。風條低偃蹇，烟葉碎鬅鬙。顧我來雖羨，如公退未能。溪園饒樂事，時此會佳朋。
三十六峯峻，維岷在蜀奇。方行刺史部，重款丈人祠。凍雪諸蕃隔，晴雲六面披。訪山窮寶洞，敕鬼覘豐碑。泉落寒崖響，蘿依古木垂。良工存舊筆，老叟琢新詩。陟險齊雙屐，逢幽鼓七絲。盤桓不忍去，還作更來期。
火官施酷令，曦馭肆炎威。魃虐詩嘗刺，巫焚禮舊譏。神將明德應，人用至誠祈。有幸真天與，先期不汝違。四郊雲靉靉，三日雨霏霏。色動田園喜，聲無里巷欷。終圖實倉廩，已足賤珠璣。報彼民咨者，恩斯帝力歸。
乾坤報不得，犬馬戀無緣。請有再三瀆，生踰七十年。雲山充素志，霜雪滿華巔。遠矣日邊地，歸歟春暮天。灘長釣臺客，棋久爛柯仙。去樂林泉下，何勞一指禪。
東南杭與越，形勢夾長川。地占一方秀，天生萬象全。兩城俱卓爾，列郡豈加焉。異世稱無間，同時較有偏。厥民如貴簡，彼國實居先。大海收淮瀆，羣山冠幅員。古人蹤欲見，遊客目先穿。況自醇風俗，從來省朴鞭。有年人既庶，樂教志彌堅。每得前朝事，嘗由眾口傳。土疆歸闕下，州宇闢湖邊。未苦秦來幸，先經霸擅權。有賢思避世，擇地效高眠。盤屈稽山勢，嵯峨玉笥巔。茂林侵碧漢，修竹掛青烟。東浙潮聲近，西陵草色鮮。四明登陸顯，五泄夾溪沿。漁浦從舟楫，仙居遠市廛。山青難入畫，花灼正如燃。石傘陰遮徑，松潭韻寫絃。千峯雲靉靆，雙澗水潺湲。靈迹曾遊處，清風可坐延。龜浮山出浪，龍去井迷年。泉湧尋源出，蘿繁附木纏。屏危開石上，星摘射巖前。仙髻傳今古，峯形露醜妍。法華初賜號，釋子已超禪。一感因人異，羣言可理詮。遍隨高下賞，潛解利名牽。民室常盈目，城闉異及肩。通幽雲底路，朝接洞中天。必有千年隱，都忘萬事煎。嚴園烟水亂，樊榭柳花顛。聖閣迎仙母，湖樓望綵船。越臺凌縹緲，溪女鬭嬋娟。野景誠無限，遊人豈獨專。清虛宮剎古，恍惚歲時遷。寶相靈猶驗，雲門瑞復還。塵埃籠古壁，章句列前賢。醮禮因勤甚，龍宮尚儼然。魚池乖本意，僧罟觸輕漣。鑿石成金像，營庵對玉蓮。瑰奇天桂室，瀟灑寶林篇。歷歷森豪俊，昭昭著簡編。蘭亭真翰筆，桃谷舊神仙。想像人堪慕，淒涼物足憐。公卿誇道路，父子遁林泉。廢宅仙宮立，還鄉世事捐。嗟時徒役役，味道益乾乾。種墓藏山穴，聳祠闞水壖。方干栖逸地，祖貫起英躔。相隱今遺跡，侯封昔見旜。錦衣漸我得，車帳爲民褰。臣力難堪矣，君仁未舍旃。挺身徒盡瘁，報德乏微涓。所向知師古，干時愧學圓。璣衡中切冒，條教外頒宣。每慕黄居潁，曾卑隗相燕。有爲懷黽勉，無術可收甄。得請鄉邦便，躬祠祖垅虔。耕桑初勸諭，饑疫偶成連。賑發無深惠，疲勞獲少痊。闔封方富稔，載路息迍邅。近幸同年代，前符昔日緣。一麾來鎮撫，千騎爲盤旋。弊政因民革，煩文到日蠲。恩隨和氣浹，令比置郵遄。美譽皆騰實，清香已勝羶。善良陶靜化，姦猾洗前愆。吏畏輸心鑒，民深入善淵。課書人第一，軺召里逾千。身起侯藩政，班趨秘殿聯。謀猷光帝座，議論溢經筵。道合風雲會，功高玉石鎸。正宜裨日月，未可問園田。士論逾時望，人心曷月湔。聲名加顯顯，歌頌轉翾翾。預喜明賢遇，須知直道便。中宸深有眷，外補實難銓。行爲山陰老，聊收一大錢。
梵守近靈祠，偕遊薄晚歸。雲疎通日影，風景作霜威。博約詩情健，盤桓酒力微。旌麾分頡頏，戈戟聳光輝。左右車帷徹，周連燭炬圍。湖流平杳杳，泉派濺霏霏。却念觀珪劍，仍欣賞鉢衣。廟樓臨浩渺，寺閣倚峩巍。燈火還城市，烟波遠石磯。鼓鐘初警動，騶馭始分飛。勝槩同時遇，賢朋共樂稀。佳章蒙寄貺，隣愧得仁依。
維嶽生台輔，於時正典刑。我嘗同政府，公早謝明廷。官貴躋三少，身閒越八齡。所難惟壽算，豈易是康寧。求舊心猶壯，尋幽足未停。宋都俄暫別，吳語喜重聽。宗契今逾厚，交情久可銘。摛辭工詠物，吐屑妙談經。嵐色迎紅旆，湖光動綵舲。游名多寫壁，燕席旋張屏。忽遇瀛洲客，新辭使者星。承恩來玉陛，涖事傍沙汀。厭賞塵中景，思登野外亭。愛忘嘉意重，溢美雅章形。敘遠才超絕，搜奇思杳冥。道山寧久去，歸路入雲青。
曉光澄水月，秋影顫風幡。宛是真如地，荷花獲翠軒。
雪挫更霜摧，寒心未易回。庭前皆古意，何必問西來。
雨久藏書蠹，風高老屋斜。鄰居盡金碧，一一梵王家。
千燈傳靜剎，四絕號虛堂。已是金銀界，仍爲翰墨場。
木老巖坰冷，泉飛月殿寒。栖真無一事，清嘯倚欄干。
靈洞古壇基，烟蘿接翠微。日西春又晚，不見羽人歸。
古木與雲齊，門前百丈梯。我來煩想滌，疑是過靈溪。
靈派本無源，因禽潄玉泉。自非流異稟，誰識洞中僊。
峯頂已崔嵬，因高更筑臺。夜分僧定起，咫尺見雲雷。
片石倚中天，雲深鳥道間。人多祝堯壽，登此拜南山。
幽寺倚巖阿，雲扉掩薜蘿。老僧中燕息，誰問世風波。
寒瀑落春巖，天垂百丈縑。更疑仙客宴，不捲水晶簾。
灣盡疑無路，堤回忽見橋。冬空仍水後，物物稱蕭條。
奔流出萬山，亂石銷孱顔。彼躍龍門者，何嘗懼此關。
重九登高節，陽秋稟氣和。家家懽會日，祺壽所宜多。
塵事不留毫，誰云夢寐勞。因思四老會，今復數年高。
制動必原靜，治人先正心。風乎晝壇上，退食鳴瑶琴。
天迥旅懷闊，風長野叫來。滄波清可愛，先爲濯京埃。
古寺無碑刻，僧云不記年。自餘安所問，惟是愛林泉。
校文春殿籥天關，內籞千葩放牡丹。風捲異香來幕帟，日披濃艷出欄干。芳菲喜向禁中見，憔悴憶曾江外看。剪賜從臣君意重，數枝和露入金盤。
省宇屏圖哲匠成，寫傳蘆鴈筆尤精。斜依風葦叢叢裊，遠颺烟波渺渺平。弋者定嗟何所慕，鵬摶莫怪不能鳴。公看羽翼飛勝處，有意青雲萬里程。
獐狎猿馴遂性情，恍然疑不是丹青。豈憂夜獵林中去，只欠秋吟月下聽。舉目便同臨澗谷，此身全恐寄郊坰。山容野態窮微妙，造化爭功六幅屏。
臘殘鸚鵡洲邊過，憶汝東吳住舊廬。誦聖窮愁千卷外，覓官留滯十年餘。也知失意能平氣，底事多時不寄書。兄在松溪我荆楚，別懷三處一欷歔。
江頭落寞窮冬日，天末崎嶇薄宦身。休問世途千態巧，且貪杯酒十分醇。顔間戚戚成何事，醉裏熙熙即是真。梅雪半殘烟柳吐，一番消息又青春。
二十四日立春節，六七千里孤舟行。呼兒倒酒迎春醉，忽爾持詩屬我賡。海上去年賓燕樂，江頭今歲客心情。興來極目尋春色，岸柳汀蕪綠未成。
縣封蕭索楚江澄，旅況吟懷冷似冰。漏促已交新歲鼓，酒蘭猶剪隔宵燈。立身從道思無愧，得路由機患不能。未報君恩踰四十，青春還是一番增。
五更鐘後斗沈杓，畫角三番塞角調。青草湖平無俗籟，岳陽樓迥有寒飚。酒腸喚醒維舟靜，夢眼驚回去國遥。我愛清餘起傾耳，欲吟情思已飄飄。
一思平日禁城春，直上青霄步步雲。在月香名欣共得，掞天綵藻愧相聞。滿頭競插花千柄，沒案誰辭酒十分。蓮水今爲從事樂，伊予無復嘆離羣。
三載從軍績用成，代還京闕黯離情。亭長且作班荆飲，江迥愁聞唱棹聲。前席去當回帝問，初筵今已號賓榮。交承參袂宜敦好，莫惜殷勤重報瓊。
山光全暝水光浮，數里霏霏曉未收。露彩乍凝迷漢殿，日華不透掩秦樓。豈饒文豹遲留隱，應有靈蛇取次遊。聖世妖氛已銷盡，結成佳氣滿南州。
記得城南數刻懽，破歡爲別淚闌干。間關遠道初隨牒，寂寞長亭一據鞍。郊外此時涼葉亂，嶺頭平日臘梅殘。不辭頻寄南州信，草檄無功楯墨乾。
照人冰骨是真仙，失臂江西僅十年。子擁倅車袍著茜，我趨賓席幕依蓮。今宵把酒方歡甚，明日班荆又黯然。八桂到須多假日，府中佳醑主公賢。
湖外清明物態繁，曉林鶯舌鬭關關。枉緣春意無時盡，自是人心不暫閒。舊隱東君曾藉草，新官南郡亦登山。滿頭花卉盈樽酒，且向東風一破顔。
區區宦況遠南州，長得歸鴻與寄愁。已勝折腰嗟五斗，豈辭銜尾運千舟。冰含白玉期無累，路迫青雲愧可求。家有舊塤流韻遠，勉將文藻贊宸猷。
唐嗣幾危國步艱，梁公忠力世難攀。不辭鼎鑊君臣際，爲正朝廷子母間。今見裔孫仍白首，去從幕府綰青綸。旌賢有後十二代，轉覺勳名重泰山。
古人名教自詩書，淺俗頹風好力扶。口誦聖賢皆進士，身爲仁義媽真儒。任從客笑原思病，莫管時譏孟子迂。通要設施窮要樂，不須隨世問榮枯。
束書携劍出西州，恩舊相歡事遠遊。架上昔曾窮聖卷，幄中今好贊賓籌。也知賢帥須青眼，應念慈闈已白頭。到日欲憑歸信杳，寒鴻成陣叫清秋。
直將騷雅鎮澆淫，瓊貝千章照古今。天地不能籠大句，鬼神無處避幽吟。幾逃兵火覊危極，欲厚民生意思深。茅屋一間遺像在，有誰於世是知音。
東君新用少陽時，正月羣陰老未歸。千里雪花鋪夜景，數聲雷鼓作春威。欲開桃李嗟寒勒，尚蟄龍蛇恨力微。一挫芳菲一驚物，惘然無處問天機。
浹江初過三遊洞，天氣新調二月風。樵戶人家隨處見，仙源雲路有時通。峯巒壓岸東西碧，桃李臨波上下紅。險磧惡灘知幾許，晚停征棹問漁翁。
二年官役愧能名，賢得斯人幸合并。幾度孝廉交郡辟，一生文行出鄉評。君廬皂水江頭遠，我馬青泥嶺頂行。西首胡爲書以贈，欲持同邑寄諸生。
拖舟百丈苦攀躋，一過牢津恍似迷。花放亂紅迎彩旆，谷傳深響答鳴鼙。避人幽鳥凌雲噪，抱子驚猿走險啼。春岫重重春水綠，却疑身在武陵溪。
使君呼客入山行，曉徑前驅照彩旌。蠻女背樵巖側避，野僧携刺馬頭迎。千層雲水迷三峽，一鬨人烟認百城。樓閣憑餘清我聽，竹風蕭瑟澗泉鳴。
我愧非才敢贈言，告新今幸接英躔。炎威滿路千山去，和氣流民百口傳。就捧絲綸天子命，到參帷幄主人賢。前籌要使邊陲靜，報德銘功願兩全。
丈席橫經事講評，暫開雄辯五河傾。十年素藴胸中吐，一日清風坐上生。諸子授來疑頓釋，先儒宗後業偏精。塵編古有多門學，今喜公能爲發明。
進不驚人退不藏，朅來士術惠殊鄉。踈餘益信琴多樂，拙甚方虞錦重傷。顧我未能精俗事，感公偏遺好詩章。懷間得勝千金直，莫謂無人識夜光。
三歲西州此效官，幕中無事有賓歡。瞻雲預喜長安近，歸騎還驚蜀道難。分袂天涯逢臘盡，入關時候正春寒。前途應念朋從意，回首秦亭一據鞍。
背琴肩酒上青城，雲爲開收月爲明。觀宿有詩招主簿，廬空無分遇先生。牆留古畫仙姿活，石載奇文俗眼驚。却念吾鄉山亦好，二年孤負爛柯行。
蜀國從官又見春，物華人事兩俱新。已推才力多餘地，更賦詞章妙入神。要路我甘無俗迹，夷途公自有通津。逢時得用看施設，未止區區庇遠民。
勇退如公世少儔，樂天知命富春秋。峩峩去得寒宮桂，泛泛歸乘雪水舟。舉目烟霞中有趣，無心軒冕外何求。引高應笑朝閨客，白首龍鐘未肯休。
落雪紛紛甚羽毛，相逢淮上繫輕舠。壓低酒力威稜健，助豁詩懷氣象豪。兩岸遠山供玉障，一天長水盡雲濤。歸歟喜見豐年瑞，南顧無煩帝力勞。
臺閣官資屬二賢，歲寒相見潁流邊。新醪喜泛千鐘蟻，永漏驚移數葉蓮。致主聖神躋舜禹，濟時功業企閎顛。故人清會俱高論，肯事狂歌學少年。
昔如李郭去登仙，今復東行並客船。夾岸雲山千里路，滿襟風月九秋天。持杯旋斫桐江鱠，覓句頻賡蜀國箋。君到七閩佳麗地，荔枝紅發欲殷然。
驚怪窮冬百物繁，落梅狂絮逐風翻。酒無戈甲爭酣戰，詩似波瀾競討源。且卸帆檣隈斷岸，好開屏嶂畫孤村。知音若問陽春曲，待把琴調細細論。
泉高終日聽潺湲，花草纔佳爛漫看。言念君恩得私請，敢於身計學偷安。開元刺史名千古，東漢先生釣一竿。賢迹勉尋余自愧，牧民猶带觸邪冠。
前日鵷鴻接羽儀，平生風誼見施爲。蘇臺薄暮分襟後，嚴瀨逢佳佇立時。歸棹豈能忘舊里，去筒猶未寄新詩。寒泉繞石山環坐，一弄南風慰所思。
人爲閒郡我爲榮，僚友多歡事少生。詩裏江山今共樂，籍中龍虎舊傳名。逢時自可青雲致，喜老休將白髮輕。垂世功名期力到，上方求治急材英。
桐江爲守愧顓蒙，來喜衣冠好士風。勸學重思唐吏部，教人多謝漢文翁。濟時事業期深得，落筆詞章貴不空。道有未充須自立，莫將榮悴汩於中。
自喜還家入郡閎，久無書簡到京城。棊觀每笑機心巧，琴斷還憂曲意生。厚祿萬鐘身外薄，冷泉千尺耳邊清。來詩詠歎陶然樂，疑夢鈞天奏九成。
莫惜芳樽細細斟，還臺詩句滿離襟。海潮風駕漫幽渚，鄉岫雲開認故林。八月氣涼歸棹快，三年恩厚在人深。紫宸曉拜天光近，宜有封囊悟主心。
丁字溪流甚箭奔，忍看行色夕陽村。三吳望遠迷烟棹，九日登高泥酒樽。詩得瓊瑶今有意，感充懷抱更無言。歸歟一曲桐江好，西北通宵欲夢魂。
買自桐江數歲前，潔中輕外欲巢蓮。同麟薦世宜爲瑞，邀鶴尋真定得仙。肯示吉兇貽後悔，祇隨呼吸到長年。主人幸不煩供養，俾託軺車看兩川。
帝念先生素所親，殊恩終不顧絲綸。圖勳恥預凌烟像，辭貴甘爲擲釣人。雲水孤高教適意，俗風奔競使還淳。如今丘壑無遺士，天子思賢號聖神。
桐江得請上恩榮，孤士慚無善可旌。望闕天光驚已遠，到家春色喜先迎。雲邊舊念青山隱，鑑裏新逢白髮生。多謝賢朋遺佳句，重於珍璧價連城。
憶別揚州六月中，倏今三已換春冬。烟帆去蜀七千里，雲嶺瞻閩幾萬重。莫爲沈迷嗟下邑，要將清白廣吾宗。天遥最是書難得，早倩來鴻寄一封。
舊迹蒙君麗句誇，昔同峯頂躡雲霞。逢秋謁寺留詩筆，薄暮歸鞍照月華。旋酌香醪浮甕蟻，鬭烹新茗滿甌花。心餘更作儒官會，帳內諸生擁絳紗。
俞請分符入贛川，過家爲幸獲於天。桂宮舊有同年契，梓里今逢太守賢。釃酒殷勤供去帳，解囊分耀貯離篇。曉來頗覺思君夢，烟水蒼茫隔畫船。
舊里徘徊忽四旬，高齋高勝足懽忻。當軒曉看山橫黛，負郭秋成稼覆雲。酌酒屢邀朋契樂，弄琴真與俗喧分。虔州莫訝遲遲去，鄉便恩榮荷聖君。
君去濂溪湖外行，倅藩仍喜便鄉程。九疑南向參空碧，二水秋臨徹底清。詩筆不閒真吏隱，訟庭無事洽民情。霜鴻已到衡陽轉，遠緒憑誰數寄聲。
君恩山重若爲酬，補郡都忘樂與憂。惶恐灘長從險絕，鬰孤臺迥足觀遊。贛川在昔名難治，鈴閤于今幸少休。人謂闊疎予自喜，遠民安堵更何求。
千門燈燭事遨遊，車馬通宵不暫休。幸免烟氛遮皓月，任隨笳鼓雜鳴騶。金壺漏下丁丁永，玉斝霞生灧灧流。帝澤遠臨人鼓腹，贛川宜有太平謳。
訟缿無譁去訪真，並遊僚友若天倫。庭存列宿仙壇古，堂啟先生詔墨新。膝上揮絃清度曲，席間傾耳靜留神。泠泠不斷綿綿意，追想南風解慍人。
十年游霧入蘭薰，本末聊同出處均。五嶺昔將巴蜀遠，七閩今與贛川隣。雪中始見松難改，火後須知玉是真。事業他時公自任，致君堯舜澤吾民。
雨過江城絕點塵，清明佳節正千門。舞香撲坐花新戴，歌響盤雲曲旋翻。幾欲爲春留日馭，直須同俗醉衢樽。因思老氏登臺樂，若此斯民未足論。
山川靈秀降豐穰，十里油雲澤我疆。爲叩明神虞歲旱，故飄甘澤助春陽。征人共解江頭纜，遊女爭誇陌上桑。令尹愛民形喜色，作詩先已報豐祥。
祓禊追修宴集開，山川聊爲霽風雷。衣冠愷樂觴傳羽，旗鼓號呶笛弄梅。畫鷁穩移隨岸曲，珍禽驚避逐波頹。百城錦繡人如織，笑看使君乘興來。
文翁治蜀澤民深，贛守無堪愧士林。長育務先庠序教，講磨思見聖賢心。今茲未肯孤毫善，學者尤宜念寸陰。三百餘篇金石奏，席間願聽得遺音。
遠俗斯年荷德豐，一麾烏足滯才雄。朝簽寄任非輕外，聖詔丁寧果發中。却念松楸還里閈，再馳牛犢懇天聰。只應未遂歸歟興，江右澄清已望風。
間關來贛會年豐，十里農桑畫障中。雨足山川多秀氣，暑消臺閣有清風。人驚地遠還同近，誰道江西不似東。琴酒從容隨分樂，敢將身計事怱怱。
贛守無堪出榜中，日聞將漕稱才雄。感公迢遞詩筒至，謂我優游訟缿空。高會正遥千障月，羈懷聊寄七絃風。何時把酒朋從樂，也待醒狂學次公。
念昔相逢向上方，別來驚已換星霜。夢回半是烟波阻，詩寄全篇篋笥光。近喜歲豐無劇訟，更多雨足壓驕陽。施爲自顧如何爾，鳧鶴奚煩問短長。
去歲南來幸守麾，故人江上喜新眉。十分勸我流霞酒，一曲聽公白雪詞。此後拙疎真有賴，而今談笑杳無涯。驚聞擁節重湖去，憑仗西風寄所思。
翠栢環庭數畝間，蕭疎仍是枕江干。都如君子憐松茂，半爲主人諳歲寒。素壁留詩多健羨，畫船過里暫盤桓。因公此景予心喜，亦有高齋待掛冠。
景祐賢科昔共登，長沙賓佐復交承。三千里外今同郡，二十年前舊得朋。贛水帆檣驚遠別，玉峯欄檻到先憑。朝廷正是求材日，欲戀仙鄉算未能。
海陵余昔嗣英僚，舊尹咨新治有條。此別風波嗟各路，但聞名譽籍當朝。美夫郡接瀕江地，幸矣民多樂歲謠。南國故人千里隔，舉頭雲嶺鬰岧嶢。
曉出東江向近郊，舍車乘棹復登高。虎頭城裏人烟闊，馬祖岩前氣象豪。下指正聲調玉軫，放懷雄辯起雲濤。聯鑣歸去尤清樂，數里松風聳骨毛。
道未中充氣未閎，聖神遭遇本寒生。廷中入愧言無補，嶺下來欣治有名。世路計身焉用巧，古人逢物要推誠。從容章貢臺前望，贛水秋天一樣清。
蜀川一見無多日，潮水重來復後時。古栢根深容不變，老桐音淡世難知。觀遊邂逅須同樂，離合參差益再思。籬有黄花樽有酒，大家尋賞莫遲疑。
顧我入趨堯闕去，煩公出餞贛江頭。爲逢蕭寺千山好，不惜蘭船一日留。清極往來無俗論，道通何處有離憂。分携豈用驚南北，水闊風高萬里秋。
賢侯九日去尋山，牽俗無由得附攀。換世昔傳仙局久，登高今喜使車還。平原豐稔農歡勸，犴獄空虛吏放閒。從此爛柯光價起，爲留佳句落人寰。
携琴曉出錦官城，千里秋原一望平。放舸急流身覺快，披雲孤嶼眼增明。農田雨後畦畦綠，漁笛風前曲曲清。訊獄遠邦先滌慮，卹哉休戚在民情。
榜契推誠積有年，天淵冲躍見魚鳶。方欣友會爲愚幸，又辱詩情著意緣。庾嶺棠陰留遠俗，贛川舟御若飛仙。明朝預想陪高誼，滿座清風盛暑天。
同志同年分若親，幸從天與豈關人。交情舊別江鄉晚，客宦今逢蜀國春。酌酒强論賢否事，畏塗休說利名身。鄰封却喜無多遠，來往詩筒莫厭頻。
蜀道羣山盡可名，更逢佳處愈神清。初疑谷口連雲掩，入見天心滿洞明。怪石磷磷蹲虎豹，飛泉落落碎瑶瓊。嵬巔別有神仙路，又得攀躋向上行。
多暇朱欄倚望頻，遠雲開即見峨岷。昔賢初盡經營力，今我獨爲優幸人。勝閣簾高惟掩雨，老臺民樂只登春。爭如蜀國西樓好，四序風光日日新。
長橋東畔尼朱輪，畫棟雕欄錦水濱。子美浮槎傳大句，乖崖遊棹看芳春。樽罍泛泛留佳客，鼓吹喧喧樂遠人。夾岸香風十餘里，晚隨和氣入城闉。
關山晴曉過綿州，兩蜀人思惠愛稠。去路旌麾朝日下，駕空橋棧接雲頭。初觀妙句離懷釋，似酌清泉渴恙瘳。孤緒摇摇更東望，西樓千尺止三休。
念公別後固依然，蜀距炎方里數千。劍棧過來纔一月，詩筒傳得已三篇。胸藏忠誼堅於石，口吐文章湧似泉。何日解符還闕去，如今朝野不遺賢。
初窮文字作階緣，若得嘉魚即棄筌。堪笑蚊蠅驚八月，豈知龜鶴壽千年。無心是處非關境，有命由來不在天。自古君臣悉功行，不然終未到神仙。
蜀道將輸茂績成，遠人安靖歲豐盈。發施號令岷山峻，除去貪婪錦水清。一旦賜環來日下，九秋乘驛度雲程。朝廷禮盛榮歸好，親見吾皇講太平。
欲見遐陬盡樂康，沈黎回即按嘉陽。尋山舉屐三峨峻，度嶺驅車九折長。塢栢正宜寒後悅，驛梅多向臘前芳。錦川遨樂春期近，早著鞭來入醉鄉。
彭門於蜀最無雙，人悅南樓重歎降。㶁㶁鳴泉潄金玉，森森佳木擁旌幢。仙飚出洞清來坐，巒雪排巖冷透窗。太守瞻雲日登向，巴江迢遞隔吳江。
坐觀山水地幽清，恬淡冲虛樂性情。跡混光塵宗老氏，術通仙俗似君平。欣逢真侶論根本，恥向權門叩利名。濟世金丹得傳授，先生高隱在青城。
羣木依亭翠錦開，主人吟燕日徘徊。青幃照坐初疑染，紺障鋪簷不是裁。蟻酌對傾金斝滿，鴨頭前引五溪來。勸公勿用遲留賞，早暮須賢即召迴。
嘉陽天遠被薰風，荔子呈祥郡館中。庇本莫將慈竹較，媚時寧與瑞蓮同。並柯晝聳烟光動，異幹霄空月影通。奇木幸逢真賞筆，誰誇丹實一庭紅。
有詔西來亟治裝，古今威望重癡牀。不煩右蜀專飛輓，直爲南臺正紀綱。豸角風霜秋肅肅，鶴形環珮曉鏘鏘。忠賢得用朝廷美，禮法匡時事業光。
言念離情積有年，朋心金石孰爲堅。殿廬未入承明直，郡閣先傳太守賢。且向天涯行五馬，不妨神液溉三田。聞公比悟莊生指，於此紛華已泊然。
徙命乘軺入錦川，岷沱寒霽好人烟。彈琴舊治俄三政，持斧重來未十年。欲去民憂同樂只，敢孤朝寄獨恬然。邑城東望踟躕久，魏闕天遥里數千。
自邛之雅漸高丘，所過從容盡勝遊。白鶴山頭雲裏寺，金雞關外雨中州。公今南按蠲民瘼，歲已西成輟上憂。江瀆荷花開似錦，且同歸去採蓮舟。
山到青城險復奇，地平孤起壓坤維。直通一徑岧嶢上，俯覺千山迤邐卑。爲訪隱賢題古壁，因觀幽境過荒祠。白雲深處逢巖老，醉酌松醪滿鬢絲。
月中新得桂香清，歸向斯亭立美名。作賦仗前登第好，拜恩堂下到家榮。曉羞蘭饍親心樂，春照藍袍俗眼驚。跬步不宜輕自待，青雲岐路坦然平。
倅郡優游得治聲，代還東出錦官城。一州和氣三年迹，萬里寒威十月行。江外預通鄉信喜，仗前歸拜帝恩榮。逢今僉用良材日，好使明堂大厦成。
不用咨嗟愴別離，聽吾持酒祝公詞。少年得第人誰似，純孝於親里共推。姓字已通丞相夢，才名須結聖君知。嶽情要在平生允，容駟高門自有期。
閣外風光滿意新，諸公同上看梁岷。蜀天六月雲如火，夷界千峯雪似銀。巖叟近傳多得壽，羽人曾此數登真。夫君不爲神仙事，早暮孜孜澤遠民。
蜀卿榮耀跂光塵，忠孝兼全到古人。萬乘累年聞奏牘，雙親同日拜恩綸。志侔鸞鵠風儀遠，文得岷峨氣象新。聖政於今急賢者，肯教留滯蜀江濱。
東川使者駐前旌，西念鄰邦眷舊情。屐齒峻登雲頂寺，詩筒遥寄錦官城。民間樂矣原田稔，境上熙然嶽犴平。聞說提封足和氣，我心懽快爲宗盟。
留詩爲別重依依，春浪桃花曉弄暉。柯嶺崢嶸何處所，蘭橈安穩送將歸。與君志有雲泉約，顧我身無羽翼飛。浮石仙今遺跡在，吾廬江畔憶漁磯。
四十驚霜入鬢新，道光休歎守官貧。榮塗漸快青雲步，寵祿方酬白首親。此日文詞誇世俗，異時才術濟吾民。功名立去何憂晚，要得相期到古人。
學欲精勤志欲專，魯門高第美淵騫。文章行業初由己，富貴榮華只自天。一簣爲山先聖戒，寸陰輕璧古人賢。沂公庠序親模範，今日諸生爲勉旃。
三十年前一布衣，爛柯山下驟鳴飛。夢刀蜀國青天上，衣錦杭州白晝歸。曾預機衡蒙帝眷，自同葵藿向晨暉。東齋事少愚知幸，終日平嵐面翠微。
靈湫祈禱酌樽罍，稽首精神敢惰哉。民意欲從千里雨，天威爲動一聲雷。預期多稼如雲去，且免飛蝗入境來。酷暑驟祛還自喜，清風朝夕上樓臺。
南洋一派通機磨，更引餘波遶曲池。高柳碧陰無酷暑，小蓮紅老惜芳時。臨流共賞休辭醉，按轡重來未可期。從此邦人爲勝事，范公亭榭孔君詩。
千里崢嶸到忽平，兀然如覺夢魂醒。石通幽室心生白，逕擁寒雲步入青。一水下窺疑絕線，兩山前列似開屏。重城歸去仍堪喜，歲稔人家戶不扃。
一城歌管中秋樂，薄暮樓臺六幕垂。明月幸無虧損處，浮雲應有斂收時。聊因表海今宵醉，却起錢塘去歲思。有美堂前如白晝，練鋪江面鏡鬚眉。
年光已占六十四，七十歸來尚六年。顧我久慚迷利祿，與師同約老林泉。政爲豈弟聊康俗，心放逍遥自到仙。身寄東州夢南去，山堂依約艮菴前。
東望迢迢百尺臺，清風徒念故人來。幸空訟缿澄心坐，喜得詩筒盥手開。不覺登高佳節到，未期行旆幾時回。堯山雖與民同樂，阻共車公把酒杯。
待月登高悉後時，還轅今喜近郊岐。再圓光彩蟾升漢，未謝馨香菊滿籬。乘暇尋山應有得，許陪觀海不知誰。感君按轡澄外清，遺我瓊瑶兩首詩。
我憶初筵湖外日，于今三十八年間。無緣再得遊潭府，有夢還應到嶽山。屈指春秋驚老大，滿頭霜雪欲歸閒。之官莫憚長沙遠，行業於人不愧顔。
山巔危構傍蓬萊，水閣風長此快哉。天地涵容百川入，晨昏浮動兩潮來。遥思坐上遊觀遠，愈覺胸中度量開。憶我去年曾望海，杭州東向亦樓臺。
開樽表海最高亭，正是紛紛雪態輕。比屋萬層瓊室徧，夷塗千里玉沙平。因風起絮先春意，與月交光後夜清。共喜豐登有佳兆，結成和氣在民情。
氣象三齊古得名，時登表海最高亭。河源一水下青嶂，人物兩城如畫屏。邑報有秋期俗阜，守慚無術濟民靈。從來獄市并容地，且向樽前任醉醒。
我昔夢刀慙樂土，群今叱馭信賢哉。芝蘭舊友三年別，金玉新詩萬里來。石室清風期俗變，錦城珍宴爲民開。中和有頌朝廷喜，行看春光擁詔回。
君詩感別我依依，言念朋懷與願違。京口落帆初醉後，江心登寺復分飛。回思二浙風烟好，來喜三齊獄訟稀。舊里未歸徒仰羨，小蓬萊上占春輝。
早暮濤聲遶郡衙，湖山樓閣襯烟霞。渾疑出處神仙地，不似尋常刺史家。假守半年無惠愛，退公連日不諠譁。東州久發同歸夢，却念重來未有涯。
穆陵關望劍門關，岱嶽山連蜀道山。自顧松筠根節老，誰憐霜雪鬢毛斑。離家詎謂虞私計，過闕尤欣覲帝顔。叱馭重行君莫訝，古人辭易不辭難。
踰年青社得徘徊，一日皇華下詔催。蜀道五千馳驛去，秦關百二拂雲開。不同參政初時入，也似尚書兩度來。到日先生應笑我，白頭猶自走塵埃。
泉名從古冠齊丘，獨占溪心湧不休。深似蜀都分海眼，勢如吳分起潮頭。連宵鼓浪摇明月，當暑迎風作素秋。亭上主人留我語，只將塵事指浮漚。
暫留山驛又晨興，西望旌麾想舊朋。三院華簪曾對直，兩川兵印復交承。年光頭鬢華如雪，世態心情冷似冰。境上憑詩馳遠意，青泥寒曉入雲登。
東南再守二年間，徙蜀何須問險艱。入覲已違龍尾道，出麾還過鹿頭關。與民共約三春樂，顧我都忘兩鬢斑。歲滿乞骸何處好，仙棊一局爛柯山。
言念朋遊二紀間，離樽前對鬢絲斑。告新劍外皆遺愛，道舊臺中共解顔。我固無辭來蜀國，公聞有命鎮秦關。西東接畛三千里，莫厭詩筒數往還。
四十年間利祿身，平生踈拙任天真。慙無治迹留青社，喜奉恩華覲紫宸。去國早逢關右雪，下車還人劍南春。爲憐錦里風光好，不倦從來作主人。
西指梁岷路屈盤，猶能矍鑠據征鞍。大庭臨遣皇恩重，還俗傳聞睿詔寬。峯聳雲粧銀世界，江深春動錦波瀾。遨頭老矣民知否，莫作風流太守看。
百發秋毫不少偏，宜應佳兆中青錢。鳴弦迅發心先正，破的勞觀眼欲穿。賞勸坐添杯上桂，詠歌賓許幙中蓮。古人一箭功名立，豈止文章獨炳然。
構堂賓族聚於斯，屈指高風劍外稀。七十年尊君樂隱，二千石重子榮歸。溪流石上來清響，岩洞簷前聳翠微。舊令尹今西處望，江原閭巷正光輝。
去歲間關到蜀時，聞君早作促裝期。初疑傾蓋無多日，今幸分携已及朞。曉棧直登雲裏路，臘梅還見雪中枝。紫宸入覲從容對，劍外民靈荷帝慈。
三年持節按刑章，豈弟其誰不歎降。才者設施功第一，使乎光彩竟無雙。宣風蜀右成新法，易拜秦東得舊邦。欲識遠人留戀意，隴泉幽咽下巴江。
飛蓋城西探早梅，僧園欄榭燕游陪。微寒始報冬初信，清艷應留臘後開。子美英詞誇雪色，趙昌精筆寫香腮。此花自有天容意，迎得春陽次第來。
汶山爲郡數逢春，被詔還都歲又新。惠政久通蠻徼外，愴懷初去蜀江濱。邛崍古未兼忠孝，宣室今非訪鬼神。制禦羌夷知有術，上前章牘爲開陳。
岷峨還是一川雄，我愧行春與欲同。樂國比年豐衍後，嘉朋終日笑談中。沈黎太守初成政，蕃詔諸蠻悉向風。聖世唐虞流澤遠，啟行無復用元戎。
三年遺愛被西州，供帳民情豈易留。險道若天春氣近，雄關如劍曉光浮。禁中曾上臺僚薦，使者仍書郡課優。去矣青雲岐路穩，不須回首越王樓。
歲晏珍林發素葩，樽前奇賞著詩誇。驚逢臘去已三日，喜見春初第一花。照水冷容酥點綴，摇風香片雪紛拏。主賓莫作尋常看，錦里名園只兩家。
我昔坤維濫使權，簡池行部屬豐年。盤桓郡驛留單騎，徙倚江亭按七絃。今愧高賢傳麗藻，遠聞清思湧寒泉。置藏巾衍光華甚，不使珠璣只媚川。
素萼清香並酒巵，主人勤意囑留詩。爲逢蜀國新開日，却憶江南舊賞時。春密未通桃李信，臘殘都放雪霜姿。先公舊植亭欄外，肯構重來見本枝。
白雲東向日瞻凝，連掞封章寫至誠。八十親高思就養，二千石貴退辭榮。蘭陔得志趨吳分，棠芾留陰在蜀城。腰印還鄉人子樂，錦衣光動綵衣明。
登科三十四年春，五百人中有幾人。顧我虛名慚過分，得公佳句讀驚神。初疑暗裏雙珠擲，自喜懷間萬玉陳。預卜鈴齋論仕契，入關聊爲駐車輪。
城東野老告予知，四載兇荒語益悲。遠水又成千里涸，闊天無復寸雲垂。倉箱勢絕豐登望，道路人爲殍死期。刺史至誠天若應，願留遺愛入生祠。
炎曦禾稼猛於燒，試問靈龜兆已焦。雨意幾時隨氣協，雷威何日勝氛妖。漢朝八使煩敦遣，周室三公重燮調。有禱願將明德薦，芳馨何必在蘭椒。
風波岐路益馳奔，踈靜嗟誰得似君。樂矣夜觴西嶺月，傲然秋釣北谿雲。詩章有趣爲千首，利祿無心顧一分。雞黍辱招來慰意，俗拘何計入蘭薰。
錦城之別重吁嗟，人事繽紛走歲華。遺我詩篇來有意，憶君魂夢去無涯。秋驚蜀嶺更書近，雲掩閩山故國賒。聞說政成風俗好，又添和氣樂人家。
壯歲胸懷獨感時，肯隨寒暑似民咨。能思損益長開卷，任有閒心不負詩。趣向已爲汙俗笑，聲名須共古人期。茅齋寂坐生秋思，無語西風夜月知。
驚說炎飚烟瘴時，洞蠻蜂起寇南陲。家書萬倍金難得，遠夢千迴路不知。刺史沒身專捍禦，諫官銜命救瘡痍。伏波死去今誰繼，大筆銘勳壓海涯。
養生非謂獨存神，功行須令日日新。高睨鵬摶風萬里，靜憐龜息壽千春。物無凝滯心無積，名已逍遥道已醇。命不在天須力信，世間多少未知人。
學初心勿動華紛，須念文翁昔日勤。事業直教名不朽，聲猷堪畏世無聞。平居鄉黨終傳道，得位朝廷必致君。爲語諸生期遠到，天衢亨處有青雲。
海椶根幹出栟櫚，雙勢凌空劍外無。長鎖荆榛嗟廟栢，不禁風雨笑庭梧。胡僧過識已千歲，蜀守來觀只兩株。離立峩峩同壯士，側身東望拱皇都。
東皇欲報豐年信，千里同雲六幕陰。遇景大吟詩將手，與民偕樂使君心。錦城闊暖無多積，岷嶺高寒旋覺深。最是西園花木好，曉來粧點作瑶林。
守蜀無堪詎足論，捫參天邈紫微垣。歲時豐衍真爲幸，犴獄空虛冀不寃。素志未容龜曳尾，誤恩深愧鶴乘軒。嘉章益見公高誼，所得長逢左右原。
自憐拙政無他狀，强繼前賢樂遠民。軒豁四簷芳草岸，夷猶千櫂綠波春。岷山霽色塵氛斂，錦里風光氣候新。暮角未吹人未散，醉歌歡舞共紛綸。
錦川風俗喜時平，上巳家家出郡城。射圃人稠諠畫鼓，龍湫波浄照紅旌。迎真昔詫登天虎，命侶今聞出谷鶯。勉爲遠民同樂事，使臺仍是得賢明。
千騎從君臨照水，雙旌復我守錢塘。當年已共攀蟾桂，今日休辭醉羽觴。行聽龔黄歌治譽，好追元白遞詩章。分符況與尋常異，彼此東西是故鄉。
越郡江南盡不如，樂天流語信非踈。人從鎖闥中間出，宅在蓬萊向上居。言念玉符分鎮日，却思瓊苑拜恩初。臨風又辱詩筒寄，足見優游刃有餘。
一別三秋一日如，望中紅葉已蕭踈。曾聞眷注行優召，自顧衰遲未退居。在昔游從今道舊，平生事契敢忘初。古人最重交情久，堪笑當年漢耳餘。
一日褰幃令必從，自慚前粃屬衰翁。聲回地底清霜角，訟自庭中冷缿筒。舊契世同知管鮑，新文人服似軻雄。公閒數有瓊瑶贈，又使鄉閭篤士風。
遠如千里志還同，目斷雲天未易窮。勉强一麾吳國分，雍容五馬浙江東。泉源自古流丹井，桂子還逢下月宮。盡占神仙真樂地，軒裳何敢羨三公。
鳳沼寵榮辭禁闥，龍山安穩駐車輪。東方漸喜威嚴霽，屬郡爭傳號令新。試數歲華如過隙，宜將世事拂前塵。因思四十年同榜，吳越如今只兩人。
田原多稼纔豐日，橘柚逢霜正熟初。鑑水烟波乘興遠，蘭舟風月助吟餘。安知賀老惟修道，未必羲之祗嗜書。誰道蓬萊宮尚小，玉皇香案吏來居。
勇退猶慚大丈夫，兩州四任若冥符。未容上冢重官越，不謂班條再守吳。雲屋萬家誠樂地，濤江一水隔名都。同年後日同歸去，畫作東西二老圖。
兩火一刀名素勝，十分雙澗地長靈。常心曾爲乘華舫，好手應難作畫屏。北海樓前千里靜，南山天末四時青。蓬萊自是仙家景，解使詩翁醉眼醒。
乞得錢塘下九天，徙從青社復三川。坤維十往萬餘里，吳分重來七八年。鑑水坐遥懷舊治，柯峯歸晚愧前賢。東州賴有微之約，曾寄詩筒遞百篇。
七十隨緣豈有由，樂天曾不厭杭州。青山未隱如千里，白首重來又九秋。月窟仙人遺桂子，海門神物助潮頭。自慚老守無心力，坐鎮吾民靜即休。
老松低偃四時榮，太守重來眼爲青。密葉動摇翔鳳勢，深根盤屈卧龍形。每容狂客春携酒，長庇閒僧晝看經。一百年來霜雪操，肯隨羣木漫彫零。
烟水平湖千頃碧，樓臺佳木四時青。人瞻杳杳升天宅，客意峩峩望海亭。已是威懷寬帝念，更加豐稔慰民靈。退公莫厭音題密，去鯉來鴻不暫停。
湖平去棹復鳴鼙，一別何時手重携。龍榜昔同科甲乙，虎符今得郡東西。尋真曾憶觀丹井，乘興徒思泛剡溪。聞說公堂多暇豫，湖山無處不留題。
望越亭無一點塵，迢迢東首座凝神。雨餘岫色濃如黛，日出波光爛若銀。我類武陵歸去客，君爲蓬島上頭人。誰知老守吾鄉便，得與詩翁作善隣。
稽嶺樓臺真曠絕，武林風物競豪華。兩川對望音題數，一水中分會晤差。東海渺茫排島嶼，西陵依約露人家。元和賡唱今猶古，此樂情懷豈有涯。
隔江氣候不齊時，梅向杭開越上遲。春遠未通蓬島信，臘深先放武林枝。嶺頭素艷從爭發，笛裏孤音却後期。虛白堂前攀折看，詠公詩句醉金巵。
龍蟄窮冬萬否開，蛩吟清曉在蓬萊。五更枕上驚殘夢，一曲樓頭動小梅。入牖涼颸聲咽絕，滿庭斜日思徘徊。新年合我七十一，柯嶺不如歸去來。
歲月如流不用嗟，盛衰前定豈曾差。自憐覽照頭渾雪，猶喜觀書目未花。竺嶺兩曾逢落桂，龍山三見擷新茶。春元便欲休官去，誰顧杭州十萬家。
鑑水寬閒稱越國，河塘繁劇是杭州。蓬山君繼元丞相，竹馬予慚郭細侯。郡邑豐穰真可喜，人家飽煖更何憂。西陵隔岸無多遠，數上臨江百尺樓。
宦途衰老改辭勤，只計斯民不計身。眷戀青山乖素約，遲留白首未歸人。舉頭舊治無三舍，屈指明朝又一春。珍重東州年契厚，趁潮雙鯉得書頻。
驅馳光景急如輪，復見元豐歲始春。七十一年欣入手，三千奏牘欲歸身。江濤有信人隨老，烟草無涯色又新。自是乞骸時節好，不應推托爲思蓴。
庭有松蘿砌有苔，退公聊此遠塵埃。湖音隱隱海門至，泉勢潺潺石縫來。夜榻衾裯仙夢覺，曉窗燈火佛書開。休官不久輕舟去，喜過嚴陵舊釣臺。
元夕觀燈把酒杯，賓朋不倦醉中陪。一輪丹桂當天滿，千頃紅蓮匝地開。烟火樓臺高復下，笙歌巷陌去還來。因民共作連宵樂，直待東方明始回。
初逢稔歲改初元，元夜從游駕兩轓。寺曲水燈多巧怪，河塘歌吹競喧繁。安排百戲無虛巷，開闢重關不鎖門。願以民心祝堯壽，從星高拱北辰尊。
隔江燈火越王城，別有新春喜復驚。累夕思鄉還有感，三年懷旅豈忘情。歌鐘浩浩臨香陌，羅綺盈盈簇彩棚。秉燭夜遊公不倦，也知斯樂爲民行。
越有西園作者誰，公今不感詠歌之。千餘騎擁頻來賞，四十年間尚去思。稚耋行謠方載路，主賓高會正乘時。也知此樂同民樂，況有前賢臺沼詩。
去年春色染波瀾，畫舸朝遊暮可還。今歲屢聞臨曲水，隔江惟是仰高山。翻思賢守經營處，盡屬詩翁笑語間。公勿留連當亟召，德音行被對天顔。
却憶東舟去若仙，江亭分袂忽經年。春風境上無多地，夜月湖中共一天。海閣坐觀濤擁鷺，山堂吟聽漏移蓮。新詩往復交情見，巨集成來已百篇。
阻奉交朋宴賞歡，杏林春發聖師壇。詩筒把玩初藏袖，鈴閣吟哦爲整冠。不啻夢昏驚玉磬，正如沈痼得金丹。夜來月下聞韶濩，並奏清音徹廣寒。
落筆詞華矜白雪，棹尋花卉認紅雲。湖山對酌春將盡，風月高吟夜欲分。思入神酬青玉案，夢遊仙擁羽衣裙。近來章句聲名還，僻似雞林也得聞。
禊飲已經佳節後，畫船猶泛若耶濱。未還魏闕陪仙使，且向稽山作主人。賡唱我知長引玉，懇歸誰道苦思親。鑑湖也似西湖好，兩處風光一樣春。
湖上初經上巳春，水邊遥見碧蕪新。輕舟競泛無涯樂，夾岸希逢不醉人。厨醞旋斟浮蟻釅，府茶深點卧龍珍。詩筒往復余知幸，垂老親仁得善隣。
蓬萊高與卧龍俱，位望兼隆似合符。絃管夜聲傳井邑，樓臺春影蘸江湖。休功即報朞年政，直節曾行萬里胡。真是玉皇得案吏，坐看歸去贊蘿圖。
蓬萊窗外曉光分，夢覺初驚杜宇魂。但有吏供衙府喏，斷無人到訟庭喧。濛濛宿靄開湖面，隱隱更潮過海門。一水兩州皆重鎮，越清杭劇不同論。
我公優暇若神仙，八十高齡眾所賢。政府昔同俄一紀，留封今別又三年。及時和氣來吳國，度曲薰風入舜絃。昨日清臺應密奏，老人星照浙西天。
對植齊開古梵宮，欲求精筆畫難工。直將春占三旬盛，誰謂花無十日紅。未羨山桃資客笑，且陪庭栢作家風。遍尋他處都無此，寶殿前頭只兩叢。
暮春船艤浙西州，且喜樽前兩白頭。蓬閣屢傳賓榻解，濤江深阻故人遊。凝眸讌集踰天遠，屈指光陰若箭流。賴有詩筒并驛使，往還金玉共賡酬。
輕舟來蜀幕春時，便向錢塘詠式微。臨海阻陪三島會，隔江遥認五雲飛。殺雞炊黍初乘興，怨鶴驚猿却念歸。一水盈盈天一色，夜來千里共蟾輝。
襟懷冲曠憶江湖，老我全吳契不踈。北闕乍違堯日遠，南風新入舜絃初。紵溪鑑水吟無厭，箭笋鎗茶味有餘。越絕主人招意重，卧龍山好駕安車。
中懷和氣祗如春，對酒賡歌莫厭頻。半載昔同參國論，十年今長類天倫。不辭命駕踰千里，應念同心有二人。珍重宗盟恩意厚，歲寒終始見松筠。
宮師彌壽降尊時，頓覺光華滿郡扉。況屬炎暉初可畏，未逢秋爽莫言歸。山堂酒嫩浮紅蟻，石縫茶新碾翠旂。有美望湖風四面，尚留揮汗雨霑衣。
上方樓殿已幽深，更向諸峯勝處尋。金擺池魚驚俗眼，琴調山溜寫清音。紅芝九本初無種，翠栢千株自有心。眾羨宮師康且壽，始知功德積來陰。
絲管喧喧擁畫船，澄瀾上下照紅蓮。一樽各盡十分酒，四老共成三百年。北闕音書休憶念，西湖風物且留連。杭民夾道焚香看，白髮朱顔長壽仙。
共泛湖光范蠡船，持盃歡客倒金蓮。此時朋契偕行樂，何日郡恩許引年。照水暗知華髮改，倚樓高與紫雲連。安車盛暑盤桓好，況是人間一散仙。
歲豐公暇兩安舒，吳越詩筒不使踈。世契瓊瑶風誼厚，秋光懷袖氣涼初。二千石重閒無計，七十年過退有餘。得旨便歸田隴去，鄉人從笑老農如。
昔時唐殿預英雄，今獨湖山幸會逢。謫宦青錢曾萬選，承恩白首是三公。龍山我念經年別，虎榜君曾昔日同。老守七章還印綬，俞音朝暮出宸衷。
羨公鈴閤絕纖塵，顧我何嘗德被人。訟牘自憐無日暇，詩筒翻喜入秋新。白頭未許還官政，紫詔頻煩慰老臣。一去蓬萊已踰歲，夢魂長到十洲春。
立賢中外聖情均，青鎖闈中輟邇臣。越水澄清無俗慮，秋風蕭瑟助吟神。分符共治俄經歲，屈指同年尚幾人。退鼓近來衰氣覺，敢將詩酒敵東隣。
倚廬聊見復睽乖，憶遺詩筒字字佳。爲乏瓊瑶酬雅意，故憑筆牘寫離懷。程賒越北層雲斷，路入江南疊巘排。我望貽書何以報，要將風誼屬吾儕。
頭上有霜添白髮，囊中無藥駐朱顔。堪驚積歲加衰老，未省何時得退閒。淵浄思臨浮石渚，喧譁羞對武林山。君恩早賜俞音下，即擁菟裘故里還。
吳越江分兩郡齋，濤音朝夕聽風雷。且陪故友閒賡唱，未遂先廬歸去來。時節豐登饒鼓吹，湖山清曠見樓臺。中秋明月期公共，萬里烟氛徹曉開。
春秋七十更踰期，同甲同年世所稀。未遂乞骸嗟我老，已輸先手羨公歸。良朋集有湖山樂，故里思無羽翼飛。預想俞音還印日，鷺濤秋色上行衣。
越芽遠寄入都時，酬倡珍誇互見詩。紫玉叢中觀雨脚，翠峯頂上摘雲旗。啜多思爽都忘寐，吟苦更長了不知。想到明年公進用，卧龍春色自遲遲。
望中吳越不爲賒，止隔濤江便一涯。臺沼賜湖非俗地，蓬瀛標閣屬仙家。僧居壁古多留句，吏事庭虛只放衙。勝絕東方無復道，當年元相有詩誇。
老爲鄉郡止偷安，自愧仙蹤未易攀。八面松陰籠古寺，三秋桂子下靈山。良朋寄意詩篇裏，高會追陪夢寐間。却憶會稽清曠處，樵風朝暮若邪彎。
寶山新塔冠山形，心匠經營不日成。突兀插天三百尺，莊嚴容佛一千名。下臨泉竇靈鰻蟄，上拂雲端過鴈驚。入境行人十餘里，指浮圖認越王城。
吳民疲病慚攻治，尋勝西湖不放稀。秋後濤江增氣勢，夜深燈市鬭光輝。望雲翻憶青山舊，上印須添白髮歸。孝弟里閭松竹茂，柴扉誰復羨朱扉。
我念同僚遽解携，贈言如古漫成詩。二年別乘臨岐日，八月登槎上漢時。莫阻十分斟釀蟻，不須三嘆聽歌驪。還朝寵數應非次，神聖方今大有爲。
分携常憶禁門東，四見光陰換歲筩。白玉堂吉辭舊相，青城山裏訪僊翁。當時大本從忠諫，此日長年益道風。應惜西湖猶未到，近來同賞有三公。
秋闈賢詔出嚴宸，郡國詳延在得人。豹變文章重君子，鹿鳴歌詠集佳賓。初聞素履稱鄉閈，終起英名動縉紳。預想帝庭俱唱第，寵光榮宴杏園春。
高堂遊賞興無厭，況是江湖兩得兼。白傅閣危猶下視，子胥濤遠更前瞻。盤桓鼓吹風光盛，掩映烟波氣象添。太守老來難久戀，柯山朝暮欲歸潛。
蓬閣下臨千嶂起，戟扉前對五雲開。誇詩舊屬元之宅，叶氣今同老氏臺。月滿夜疑僊子降，風恬春喜故人來。近緣冗劇懷清曠，夢裏東遊到幾回。
湖治誰能繼後塵，馬侯祠閣至今存。窮源上達僊翁井，引派旁通吏部園。紅旆遍遊償素志，畫橈歸去近黄昏。別懷屈指朞將半，況屬鄉州役夢魂。
郡國秋闈籲俊辰，行修經治以名聞。芳筵縹緲開三島，大樂諠譁徹五雲。高桂折香期月窟，祥星垂彩應天文。集英唱第麻衣脫，得志無忘賢使君。
爲嘉航海北徂南，雙節勤勞帝命銜。日下亟馳傳詔使，江邊遥訝過洋帆。才謀銳若金曾礪，德操剛同玉更鑱。機務須賢應並用，詩人莫惜詠巗巗。
上方金碧冠諸峯，知是蓬萊第幾宮。畫舫去尋湖面闊，危亭登望海門通。梅仙舊說爲真隱，佛子新傳倡祖風。我憶前春曾遍覽，至今來往夢魂中。
退公真靜獨披襟，尚愧前賢探道深。零落交游難屈指，崇高軒冕不關心。未還印綬饒鄉夢，猶倚湖山助老吟。訟缿虛空人事簡，錢塘安得似山陰。
自愧孤忠荷聖慈，恩榮懇向九天辭。于今蒲柳衰殘日，好是雲烟放曠時。玉闕累章煩賜詔，瀫江兩槳蹉歸期。宵征自有高人笑，漏盡鐘鳴曉未知。
洞有烟霞寺掛牌，武林奇處稱吟懷。出城旌騎非虛往，同里交朋喜得偕。鷁首西征隨浪遠，鴈行南過入雲排。恩隆魏闕朝天日，寒晚鳴珂上禁街。
吳天霜曉弄寒暉，金鼓喧闐大閱時。帳下萬兵聽號令，軍中諸將肅威儀。采侯命中連三箭，花陣分排卓五旗。愧乏韜鈐當重寄，儒竹初是學書詩。
元是玉皇香案吏，等閒吟笑即成文。松廊駐節排千騎，山逕尋真步五雲。諫院高風矜共賞，憲臺清論喜同聞。三賢一會誠難有，歸暮休辭酒十分。
因山盛啟浮屠舍，遺像仍留內史祠。筆塚近應爲塔塚，墨池今已作蓮池。書樓觀在人隨遠，蘭渚亭存世幾移。數紙黄庭誰不重，退之猶笑博鵞詩。
稟靈南極老人星，貴得三公論道名。被旨入陪郊祀禮，放懷來聽海潮聲。朋從自古悠長少，勢利令人鄙吝生。公獨久要中外伏，直將金玉比純誠。
孤峯諸寺聳雲樓，寺脚周環枕碧流。和靖久居勤賦詠，樂天臨別歎勾留。拏舟直度閒千騎，佩印重來僅十秋。預約前春掛冠去，湖山閣好換休休。
府公清眼照孤心，結構仍誇壺奧深。師悟趙州庭栢境，我知青嶺震雷音。粟粘便是三千界，草用曾爲丈六金。一滴曹源誰可測，海門騰起浪千尋。
守蜀思無羽翼飛，所思東向瀫江湄。山林適意君先手，軒冕辭榮我後時。道阻八千通遠信，年迎七十是歸期。故人恩意如金玉，新得郵中數首詩。
吾里推高節行孤，諸生師帳是規模。窮經不治五畝宅，教子已爲千里駒。暫出林泉飛兩槳，且陪風月賞西湖。了知富貴儻來物，誰向浮雲問有無。
里人迎候巷居稀，未老先休世所奇。兩頰朱顔公退速，滿頭霜鬢我歸遲。優游豈顧千鐘祿，收拾如終一局棋。飲食節調資壽祉，願同山下有雷頤。
況是東吳大有年，晨興佳氣滿平川。魯臺紀瑞光諸史，漢殿稱觴慶九天。鑾輅肅還禋禮畢，雞竿高揭赦書傳。勾萌競達人知否，占得羣陽一日先。
美璞藏山寶在沙，急賢飛詔落幽遐。直廬去講先儒業，斸逕空存舊隱家。魏闕當時蒙雨露，衡門今日鎖雲霞。鳴珂一顧踟躕過，山掩寒林夕照斜。
松檜成陰夾徑寒，喧卑無路得相關。因嗟勢利方爲市，故掩庵扉獨占山。薄俗性隨紅葉變，上人心與白雲閒。慇懃約我休官後，深筑隣齋數往還。
好山深處靜開軒，目送孤雲手弄泉。枕石堂無金玉富，濯纓家有子孫賢。初尋舊隱逢三伏，已發新吟僅百篇。聞說夜分煩暑散，涼飚渾似素秋天。
亭號休休古退藏，豈如溪上構虛堂。坐邀城市真瀟灑，却謂江湖太渺茫。下筆新題無俗事，搘筇野服是家常。臨流最有清風快，未見故人心已涼。
治圃我依浮石灘，筑臺君占白雲山。三秋一日登臨外，千里同風咫尺間。峯黛陰晴長黯黯，溜琴朝夕自潺潺。休官誰道何曾見，林下如今兩處閒。
進欲安舒退欲恬，要將高行與文兼。吾門自昔傳清白，聖世于今重孝廉。孔氏性情歸利正，仲舒仁義事摩漸。人生試看無聞者，徒爾區區歲月添。
鄉閭推服孝廉名，謝絕辭闈樂太平。黄卷不忘窮古聖，白頭無倦誨諸生。安車未召人爲晚，束帛重來世所榮。況有知音賢太守，懇章三度薦遺英。
聖旦求賢野不遺，如公諸子定逢時。默期苑裏留丹桂，喜向門前獲紫芝。香已與蘭盈一室，餌當同術有三枝。昔年書牖曾呈瑞，報爲登科眾所知。
自諳趨拜力惟艱，柯嶺歸休遠帝寰。抱甕不能師老圃，驅車猶足訪名山。魚書入手慇懃後，鴈字排空杳靄間。多荷主人期我意，謝公遺跡願躋攀。
解印全吳二載餘，近來人楷事何如。尋真徧賞台山後，假道行觀鴈嶺初。把酒幸陪登帢幘，泛舟忻得緩徒車。別來早獲魚中素，兩首新詩一紙書。
過婺遊台又倦勤，路旁馳看兩州民。也知勝處青山舊，自恨來遲白髮新。暫憩瀛宮求道侶，載瞻方廣想仁鄰。貳車章句猶憐我，爲是雲泉無事人。
霜風雙鬢雪鬖鬖，物外尋真頓離凡。子舍若非叨別乘，我車安得到靈巖。碧窺秋瀑心同洗，紅嚼山杷口似饞。多謝賢侯見招意，數貽嘉詠與珍函。
鴈蕩周遊遂此過，永嘉人物竟如何。三賢籍籍風流守，一宿怱怱證道歌。城脚千家具舟楫，江心雙塔壓濤波。因留子舍欣踰月，歸去事知所得多。
尋山初爲子來迎，乘興隨潮入郡城。心賞皆如逸老願，禮隆仍盡主翁情。綵舟笳鼓雙雙鬧，金地樓臺處處明。風物雖嘉難久戀，安車朝夕且西行。
三擁朱輪志少酬，忠懷曾不爲身謀。桐江郡政居優課，柯嶺鄉評占上游。里彥昔陪公共薦，帝俞今幸我先休。分携莫憚炎威盛，到日清風一變秋。
退訪雲山遠世塵，結庵臺上古溪濱。圍棊每放爭先手，隱几能安自在身。鷗鷺後前如舊物，龜魚游泳不疑人。曲肱飲水真賢樂，何用淵明漉酒巾。
紅塵無跡到山家，留待詩人大筆誇。坐石與僧談翠竹，開樽邀客醉榴花。鷗隨釣叟孤舟遠，牛載村童一笠斜。占盡神仙瀟灑地，清風明月有誰遮。
原上分飛羨鶺鴒，今遥荆渚昔離青。誕辰一紀阻良會，慶席百杯新永齡。對局每思樵客斧，爇香長奉老人星。辛勤五福康寧術，見說時看內景經。
清修平日得無慚，學道勤行肯妄談。軒冕諠譁公始悟，林泉瀟灑我先諳。曾憐避弋雲中鴈，每念纏絲繭裏蠶。畫舫西歸時節好，春山如黛水如藍。
百里囂繁不易爲，乘時今去是鎡基。直令爾邑成良俗，況自吾家有吏師。却扇涼飚驚熱奪，下車和氣覺春熙。綵衣迎養雙親志，此樂人間更有誰。
十年留滯尚爲郎，樂道無愁解到腸。去路溪山排古嶂，滿囊金玉貯新章。休論富貴可求事，況得神仙不死方。官罷錢塘好歸矣，濯纓清自有滄浪。
富貴於身有重輕，平生忠鯁世知名。不須勇事歸田計，況有常推報國誠。通籍官聯分帝念，慶門恩賞作親榮。一帆西上瞻天去，九月霜風壯客程。
溪流回合引方池，軒檻前臨面翠微。紫陌紅塵行不顧，白雲青嶂坐忘歸。方榮即隱誰能繼，未老先休世所稀。我昔凌晨登閣會，主翁留散見蟾輝。
榮途四紀歷艱難，宦政天恩許賜還。曉起焚香清一室，夜來飛雪滿羣山。詩筒遠到披郵置，壽斝交行醉席間。弟妹五人三百歲，喜吾霜鬢尚朱顔。
靜處高齋晝杜門，溪亭來往間開樽。釣臺逸老心非傲，浮石仙人跡尚存。對岸烟林雙佛寺，隔灘風笛一漁村。濯纓豈獨酬吾志，清有滄浪示子孫。
我愛黌堂用意精，義方垂訓爲趨庭。學攻白玉須成器，教積黄金不似經。滿架簡編終歲樂，擁門松竹四時青。諸生有遂登榮者，一月光能掩眾星。
新構園亭好客過，塵緣都不問如何。愛吟瀟灑封侯句，恥詠滄浪濯足歌。莫笑杯盤常藉草，且觀舟楫半隨波。子知此樂無涯否，盡是天恩與幸多。
五月炎方祲氣浮，賊鋒殘忍入康州。肯拋孤壘偷生去，誓禦羣蠻竟死休。沒世不名賢者恥，長年爲辱古人羞。嗟嗟潛叔今何恨，憤血忠魂勁草秋。
潛山西畔紫溪邊，林下相逢豈偶然。撫掌急於雲裏電，回頭還似火中蓮。黄花翠竹年年色，明月清風夜夜天。誰謂故人相去遠，好溪長與慎江連。
一炷清香一解顔，幾生修得到林間。朝無事也夕無事，坐看山兮行看山。梅玉破香供宴坐，松風奏曲度禪關。靜思四海五湖客，雖有黄金無此閒。
縣令於是襲漢唐，震雷爲治制封疆。得人固可恩千室，無狀須憂病一方。愚品昔蒙登仕籍，薄材今幸預朝綱。但欣孤迹辭丘壑，豈有深謀贊廟堂。萬里山川來隴蜀，十分風物類江鄉。存心撫俗圖歸正，顧己臨民敢不莊。蓮幕似君誠慷慨，蘭言遺我極芬芳。自嗟寸善無裨補，更辱長篇盛播揚。投李莫嫌遲報贈，解琴終擬效更張。若孤朋照宜身愧，冠弁峨峨佩玉蒼。
惟公治迹嶠之南，增秩頒金出帝僉。蠻獠望風安畛域，城闉興筑賴韜鈐。恩行稚耋增和樂，令下姦豪盡伏潛。撫俗上寬當寧念，揚風深副遠民瞻。潮陽鱷去因誠禱，合浦珠還表性廉。五嶺盛傳威德著，九天俄下詔書嚴。紫宸入覲輸忠讜，青瑣歸來發滯淹。謇謇去爲中國使，皇皇寧許外夷覘。河冰日度疑鋪玉，朔雪時逢類撒鹽。持節塞垣先正席，過塗溪館盡窮閻。光華不辱熙朝命，誹訕因知黠虜憸。去路冬迎風若箭，還朝春早月如鐮。論勳已出庭臣右，得禮應須史筆添。賜對預陳官政致，稱褒親被德音恬。天人密語依旒冕，風日微和滿扇簾。得請鄉州心且適，暫違黼座義無嫌。都門客况千鐘餞，禁掖詩仍二府兼。巨艦解維桃浪緊，高樓夾岸柳絲纖。經途駐節頻開旆，密宴噴香似展匳。會友樽罍醅潑蟻，渡淮詩什硯磨蟾。居常志氣惟中立，雖久淹徊肯附炎。夜泊每窺漁父火，曉行遥認酒家帘。吳江橘柚津偏美，茂苑鱸蓴味正甜。上冢朋從空里巷，過家車馬擁門簷。隣邦餉勞迎旌棨，樂榭歌歡散綵縑。渡越一潮催疊鼓，去杭千騎擁行襜。抑强撫弱恩先被，宣化承流澤下霑。鑑水漁樵隨業樂，秦山草木盡仁漸。想經歲月須膺召，縱有蓍龜不在占。屢寄詩筒追故事，親揮墨寶見勞謙。冰清氣誼同初淡，膠固情懷未比粘。何日西歸容迓禮，莫辭吟醉夜厭厭。
壯敵無前老未休，賞功銷得到封侯。印歸新息不還葬，似與諸蠻一報仇。
平生忠勇建殊勳，薏苡疑珠竟不分。光武明如辯讒者，肯教千古負將軍。
待得清明已半春，幕中何許可娛賓。堵觀不是穿楊手，珍重賢侯誨爾頻。
未醉樽前未可歸，青春九十日芳菲。名園一夜狂風雨，苔上殘花點綠衣。
送客江亭一望間，隔江奇勝有千山。江頭未必無舟子，自是名韁不暫閒。
麓苑崟岑對橘洲，山如屏嶂水清流。誰能向此孤尋勝，案牒裝懷不自由。
名園雨後百花繁，人倚危樓十二蘭。園裏芳菲樓上客，一般情緒怕春寒。
日烘薄霧開柔陌，風罥遊絲著柳條。語燕啼鶯自撩亂，驚人殘夢是春朝。
蔡侯不是不尋仙，俗骨由來欠玉鞭。待得麻姑重前約，只應瀛海已桑田。
古祠靈鎮會真仙，一夕春霖激電鞭。待得歸航已新暑，小荷江上綠田田。
無憀情緒滿眉頭，去後方知有別愁。翠幰雕鞍杳何所，相望重上夕陽樓。
此去山重水復重，登臨無復嘆途窮。應將往事閒追憶，疑是邯鄲夢枕中。
下馬郵亭夕照天，獨憑離緒問蓍圓。故人此去無多地，何事銷魂重黯然。
喜陪佳客上高臺，醉策驊騮薄暮回。黄菊滿頭堪自笑，朱顔何必爲人開。
上盡危梯望社榆，亂山千疊隔吾廬。四方盡是男兒志，敢嘆離羣與索居。
臉紅消盡淚闌干，似向人前欲訴難。若是東君與爲主，肯教風雨盡摧殘。
求賢在昔常推轂，訪道當年亦顧廬。聖旦光華今籲俊，長卿無苦歎貧居。
驅車乘興謁先生，十里秋光照眼明。浄室寒窗無長物，道書狼籍古琴橫。
事了還家不記年，三茅儔侶盡真仙。恰如少華希夷子，十度花殘一覺眠。
孤臣何以報君恩，願澤坤維軫慮分。却笑乖崖懶重去，有詩羞見華山雲。
里數二千七百餘，兩當冬夜宿中途。舉朝五往東西蜀，還有區區似我無。
老杜休誇蜀道難，我聞天險不同山。青泥嶺上青雲路，二十年來七往還。
庵巖歸隱絕纖埃，內外中間安在哉。正似無心雲一片，等閒隨雨出山來。
教被山東十稔餘，人人師爲指迷途。仰天峭絕靈巖峻，萬里閒雲一點無。
靈根得地占雕欄，禁苑春深奈曉寒。烟葉綠舒成翠幄，露葩紅聳似朱冠。
劉郎浦上公安渡，我過高吟老杜詩。烟浪幾重江幾曲，筭應風物似當時。
出京曾說會江陵，期在初春恐未能。君騎駸駸我帆便，果來同看上元燈。
師昔將名動冕旒，恩光歸去照西州。如今白首詩隨老，字字清風敵素秋。
慣見河陽縣裏花，何時歸種召平瓜。江東正是鱸魚美，昨夜西風夢到家。
青城峯頂更樓臺，世界隨高俗意開。今夜雲歸有明月，按琴傾酒待公來。
詔書三度落坤維，爲白雲溪獨掩扉。我愧俗疎來訪道，不逢斜日又空歸。
潁波清闊接淮沂，人似遊山棹似飛。酒熟鱸肥何以樂，與公同是故鄉歸。
得請天閽出擁麾，舊山東望已心飛。君恩欲使鄉人寵，猶許峨冠獬豸歸。
初見遥山橫水湄，舊鄉依約白雲飛。還同戶部詩中道，終日思歸此日歸。
遭時致主期堯舜，力道終身致孔顔。出處兩途公試看，幾時能放此心閒。
江南鰣鮆客誇肥，公到常州鱠熟時。見說桐江魚亦好，昔賢多作釣臺詩。
古人胸臆賦才多，醒自冥搜醉自哦。今日淮山且詩酒，不勞賢否問誰何。
淮岸浮圖半倚天，山僧應已離塵緣。松關暮鎖無人跡，唯放鐘聲入畫船。
到爛哥山即武夷，並舟於此袂將離。公來一意蘇疲俗，借問閩州知不知。
二鳥一生汀渚上，已堪圖畫復賡歌。莫將黑白欺人眼，所得旁觀不較多。
一憑欄望意無窮，民屋連雲疊嶂中。微術可令民不疚，有慚茲閣號觀風。
滂葩浩艷滿亭隈，當度芳樽醉看來。始信春恩不私物，亂山窮處亦花開。
上石披松十步勞，下窺人物見秋毫。嗟誰更向孤峯頂，樹塔孤撐碧落高。
潺潺朝暮入神清，落澗通池遶郡廳。亂石長松山十里，討源須上玉泉亭。
泉石淙淙瀉百尋，羣峯環翠起春林。危巔召雨雲先作，不失蒼生望歲心。
吾家於衢守於睦，治餘何以樂且閒。仙棊一局釣一壑，爛柯山下嚴陵灘。
湖平風穩送歸航，望隔嚴灘七里長。更上高峯儘高處，黄花新酒醉重陽。
景祐初余唱第歸，入門逢爾正兒嬉。如何二十二年後，繼得蟾宮桂一枝。
衣紫金魚耀服章，桐廬太守捧壺觴。邦人聞道南來貴，觀者渾如入射場。
遺我佳篇字字珍，更兼山骨琢磨新。古賢最重瓊瑶意，持報曾同硯席人。
多謝君詩重見珍，硯從黟水濯來新。持當夏晝南窗看，玉發光輝冷照人。
舍車弭蓋爭尋勝，坐石携泉旋煮茶。可惜湖山天下好，十分風景屬僧家。
八月湖平絕越通，桐江烟水亂山中。客舟安穩尤爲幸，百尺蒲帆一信風。
釣叟高風冠古來，思賢令我意徘徊。當年高隱恬無事，應似春登老氏臺。
福守之官大道通，乘舟朝發怒濤中。高帆得勢鵰開翼，飛起滄溟萬里風。
使棹穿溪彌屈曲，溪鷗隨棹更徘徊。地經嚴隱翻高尚，應轉心輕在栢臺。
高懷宜與正聲通，妙絕孫枝三尺桐。開匣爲公鳴一弄，薰風中有故人風。
卓錫江頭十載餘，師心純靜到真如。更嫌城郭人來近，移入白雲深處居。
寺亭高絕面靈山，迤邐羣峯不可攀。登賞誰知賢者樂，獄扉空冷訟筩閒。
桃花臺下繫輕舠，直上崢嶸不憚勞。歷示羣峯三十二，一峯還壓一峯高。
上冢家留榮且哀，贛民應怪苦徘徊。鄱陽湖共天同闊，不惜乘風破浪來。
內閣朝廷號正臣，朅來江外擁朱輪。危檣西喜洪都近，諫省當時舊主人。
嶺上寒梅冒臘開，故人千里意徘徊。佳篇贈我慚無報，明月珠投暗裏來。
前日桐江今贛川，諫官得郡愧非賢。東吳鄉便君恩厚，理棹重來始四年。
令尹憐花意思勤，海棠多種郡園新。自從兩蜀年年見，今日欄邊似故人。
花縣逢春對曉暉，朱朱白白綴繁枝。梅先菊後何須較，好似人生各有時。
動跡無凝靜性通，小松疎竹一堂風。憑山倚市何須問，不隱形骸只隱中。
植杖焚香貝葉經，主人無事掩松扃。兀然隱几秋宵靜，雲在諸峯月在庭。
歲旱江潢萬井污，此泉深浄肯清渝。伯夷死後泉流在，能使貪人一飲無。
庾嶺中分泉兩派，美名人愛惡聲嫌。誰云酌後能移性，南有貪兮北有廉。
嫩菊浮香酒潑醅，命儔歡飲鬰孤臺。如何興會翻爲恨，爲欠車公一到來。
九日年豐獄訟稀，望君同醉樂無涯。樽前慰我區區意，只得登高一首詩。
峽口寒流如箭急，灘頭輕棹若雲奔。玉峰樓鎖人歸去，回首斜陽一黯魂。
未登七十早還鄉，終日高吟酒滿觴。訪我飄然又歸去，萬松莊裏引年堂。
誰云蜀道上天難，險棧排雲徹萬山。我愧於時無所補，十年三出劔門關。
稅鞅憑欄眼更醒，須求國手上丹青。樓前雲水無窮好，樓下塵喧不復聽。
磷磷崖石有時飛，吉士何嘗中禍機。刺史擊强宜默助，害盈誰謂鬼神非。
雲嶺觀遊詎肯勞，飛仙嶺過穩翔翱。道風仙骨朝真去，未必不緣功行高。
錦川城裏玉溪橫，溪上浮圖畫閣明。我念官拘登未暇，有風終日爲誰清。
三十三年同榜中，始來全蜀見詩翁。文高格老人知否，爲見元和遠祖風。
雲水無心是處同，洛陽花發正春風。路逢達道人休問，熊耳山開少室空。
惟人固有東西跡，於道豈分南北途。來往從師多飲德，只應甘露是醍醐。
雷奔電激夜溟溟，虎嘯能吟魄鬼驚。用即不勤功即進，聖胎涵養道芽生。
中秋去歲中和宴，表海今宵北海罍。天上無私是明月，隔淮千里照人來。
風穴有聲連水洞，聽風觀水暫閒身。杭州未入從容甚，且與南山作主人。
秋霽濤江氣象寬，龍山亭聳憑雲端。老僧欲快吾心目，旋剪當軒竹數竿。
政成五月愧前賢，又向東風解畫船。却羨樂天詩裏道，皇恩曾許住三年。
陸羽因循不此尋，從知泉品未爲深。甘清汲取無窮已，好似希文昔日心。
樽酒西軒共倚欄，更無塵事見顔間。留詩都士知公否，仁者從來不厭山。
爲愛東園四照亭，剪開繁木快人情。新秋雨過閒雲卷，十里南山兩眼明。
太守文章聳縉紳，兩湖風月助吟神。訟庭無事鈴齋樂，聊屈承明侍從人。
樂天當日詠東吳，一半勾留是此湖。歷下莫將泉石戀，而今天子用真儒。
蔡山深處隱林泉，遠離塵紛僅十年。已得琴中平淡意，有絃終日似無絃。
戀勝窮幽彼上人，平生瀟灑樂天真。松間竹下成何事，坐諷行吟老更新。
下峽孤舟快似飛，西江歸去一天涯。鄉人故眼知君否，功行如今無不爲。
召節君趨禁掖中，請藩愚向浙江東。清時內外俱爲樂，鶴有喬松鳳有桐。
水精宮裏石奇哉，萬里從容入蜀來。都與先生助吟賞，惹烟籠月一窗開。
錦文瑞正孕靈芝，藥市中惟此物奇。入手却容凡眼看，寶囊開處坐金龜。
澄觀未逢韓退之，當時佳句有誰知。蟠龍僧膽大如斗，直以詩求蜀守詩。
朅來忠力豈憂危，人似登仙馬似飛。却是玉溪梅正發，未曾攀折候公歸。
懷想仙風甚渴饑，岷山潛德世誰知。愚今幸有真消息，先得曹溪五首詩。
器潔泉香忻得醉，慇懃分與洞中人。知君一飲無窮樂，和氣三田長似春。
岷峨西列華排東，餘縱崢嶸敢競雄。不是當時經御愛，此山還與眾山同。
休官休問幾人曾，歸約林泉有衲僧。況是本來安樂地，曹溪何用見南能。
錦城匝地清風起，爲得梓州書一紙。莫問分符隔兩川，水月東西共千里。
古庭薜荔附長松，歲寒共有凌霜操。諸峯凍合萬木彫，看取門外長安道。
道妙無爲無不爲，從他是是與非非。更須進步如平地，百尺竿頭向上機。
一带寒波雪浪流，謝郎終日在孤舟。沙鷗數隻和烟落，笑倚蘭橈獨點頭。
月印蒼波入夜寒，寂寥燈火水天寬。兒孫未解諳風色，幾度船頭失釣竿。
莫笑生涯一葉舟，江湖來往自悠悠。絲頭漫有潭中意，逐浪魚兒不上鈎。
卧看蝦魚日幾遭，蒹葭風起片帆高。任公信是宜漁者，只候垂鈎釣巨鼇。
輕波拍岸琉璃碧，落日銜山玳瑁紅。一曲漁歌人不會，蘆花飛起渡頭空。
空生老病已忘言，何處如今有偈篇。要會從來無一字，溪邊楊柳密籠烟。
解蜀歸吳十月行，出門無計別青城。憑師爲上希夷殿，稽首燒香道姓名。
道士修真心地樂，域自逍遥鄉寂寞。世間名利任紛紛，一弄清琴一爐藥。
廣漢園池蜀自無，却思房相未如吾。浙東歸去君恩重，乞得蓬萊與鑑湖。
我愧無能使兩川，龜琴爲伴僅三年。清朝自是朝真客，何必登山更望仙。
欲導羣迷建法門，千言百句與誰論。入泥入水勞心力，不負黄龍五代孫。
立馬江頭一黯銷，曉光浮動十分潮。西陵送目仙舟去，鐃鼓旌麾迤邐遥。
城在東南誠第一，江湖只向坐中窺。斯堂占勝名天下，況有仁皇御製詩。
老來重守鳳凰城，千里人心豈易平。樂職古賢形頌歎，中和詩不爲虛名。
江上潮音曉暮聞，天饒風月地無塵。自憐清暑堂中景，容得衰翁未退身。
松蘿瀟灑似居山，賓退公餘半是閒。誰謂樂天虛白意，只傳詩句落人間。
越山吳水似圖屏，妙筆無緣畫得成。閒上東南亭上望，直疑身世似蓬瀛。
潮神千里若雲雷，日月如期早暮來。景覓東樓天下少，簾帷長對海門開。
倚棹漁舠恣往還，澄波如鑑照羣山。遶湖三百浮圖寺，祇是憑樓一瞬間。
介亭羣石似飛來，深插雲林兩兩排。占得羣峯最高地，翠姿何處有塵霾。
閣下平湖湖外山，陰晴氣象日千般。主人便是神仙侶，莫作尋常太守看。
倚欄曾此望滄溟，延頸移時類鶴形。別後幾回關夢寐，終求精筆寫丹青。
縱觀滄海陟高峯，巡幸無名是祖龍。留作後來真賞地，望秦樓閣一重重。
青雲隨步覺身高，燕雀卑飛不敢巢。民屋萬家都下瞰，欄干迢遞出林梢。
小松幽石曲池清，欲退山翁構此亭。補外想公非久次，坐看嚴詔下明庭。
三年時得憩圓庵，有客禪機不在談。妙樂佳名人不會，府中無事晝潭潭。
洞天三十六非虛，今古稱奇事可書。深坎閉藏惟巨石，只應方士識龍居。
乘暇登高百丈巍，羲之遺跡見豐碑。蕺山下視無窮景，況壓山巔是佛祠。
詩美皇皇使者風，禮修戎館致雍容。去年佳節遼東會，此日新陽湖上逢。
我昔間關出使胡，新春沙漠未昭蘇。海東青擊天鵝落，鴨綠江邊曾見無。
人生七十古云稀，加我新年復過期。住在三衢山好處，望中還賦式微詩。
稽山報政爲和氣，併入元豐第一春。況有德音曾面被，定歸霖雨澤斯民。
秘殿稱觴上壽時，御香氣馥曉風微。天顔密邇孤臣幸，四十年前一布衣。
陟降三公捧壽觴，羣臣蕃漢下成行。天庭禮樂交修盛，委佩拖紳極巽牀。
鵷鸞班列內璫催，曉色鳴梢天上來。賜宴羣臣醉歸去，滿身猶带御香回。
治水開陳遂刻碑，鉅賢留意向當時。主翁不作知音賀，妙絕如何見好辭。
鑑水爲功利一州，至今稱頌古諸侯。漁樵早暮餘波及，耋老思賢尚涕流。
春色湖光照錦衣，岸花汀草共芬菲。若耶溪上遊人樂，舉棹狂歌半醉歸。
安車高蹈十年餘，顧我臨川獨羨魚。珍重藍田良玉性，火中三日只如初。
去日蓮花紅朵朵，來時荷葉綠田田。臨期更作四湖會，兩兩舟同李郭仙。
來屬元豐第一年，農歌鑿井自耕田。惟公好事康寧福，更許杭民識壽仙。
安車論別十餘年，睢水歸思負郭田。浩浩胸襟涵渤澥，飄飄風骨是神仙。
望秦雙聳郡樓前，佳氣葱葱雜翠烟。太守風流詩力健，湖山無處不成篇。
故交德重鎮輕浮，恨不來乘剡水舟。遠寄蓬萊主人句，字褒華衮若春秋。
我守全吳公越東，憲臺千里寄清風。何時共作同年會，爛飲狂歌三醉翁。
小蓬萊對望秦山，有會無邊不解顔。太守新詩踰百首，邇來傳誦滿人間。
古祠曾記禱靈神，旱雨滂沱救越人。大禹恩深無以報，我惟朝夕退藏身。
天資孝友本生知，不愧周人七子詩。絕妙好辭旌至性，豐碑千古奉墳祠。
哀哀江上救沈尸，墓木留形世所悲。得旨春秋參祀典，孝誠今日再逢時。
爲國謀深身自謀，飄然歸泛五湖舟。雖云文種知幾晚，未必忠魂爲蠡羞。
不道夫差勢獨夫，因持越計敗全吳。陶朱智則誠爲智，欲把忠臣比得無。
法雲嘗負沒絃琴，有曲古名清夜吟。心指寂寥誰肯顧，遇公傾耳作知音。
風送荷花香滿欄，上人宴坐水雲間。時中靜極光通達，豈特浮生半日閒。
傾國鉛黄不假施，吳兵勍敵頓凌夷。苧羅石在千餘載，好事公今尚作詩。
吳宮金玉似泥沙，西子東來舉國誇。一日越兵聲震地，夫差猶惑眼中花。
九日湖樓把酒巵，拒霜黄菊鬭芳菲。五逢吳越重陽節，白首柯山未許歸。
艤棹湖亭又訪山，寺樓登賞十三間。更尋半隱先生跡，一擁朱輪未得還。
爲憂圓教祖風摧，雨墜天花夜講開。會得王公題壁意，入塵摩詰是如來。
禪家自利利他人，寶塔焚如復鼎新。掃地便高三百尺，只應澄觀是前身。
日月精華有術餐，不煩辛苦禮星壇。葛仙公井甘泉近，應煉長生九轉丹。
絕離聲塵二十春，飄然風骨鶴兼雲。庵中澹泊無餘物，一顆仙丹酒百分。
道場清浄絕纖埃，雲水中間丈室開。莫把賜袍容易看，帝恩新自日邊來。
祖教雙修日用間，芳醪不飲自朱顔。欲知難老真消息，曾餌融峯九轉丹。
數隨鄉薦始登科，清白門中所得多。伯氏文章天下望，家風元是老維摩。
池有靈泉泉有龍，高僧深隱梵王宮。雲林百里如屏障，安樂山西一望中。
紅蓮携贈碧蓮堂，一本雙葩頗異常。珍重承天脅尊者，聞風晨夕是清香。
志願未如終未回，十年京洛走風埃。珍函寶藏五千軸，一日降從天上來。
帥王歸覲息兵鋋，吳越蒙恩過百年。世賞至今軒冕盛，真孫宜作地行仙。
祝弟生辰不憚遥，元豐六稔慶三朝。源源祺壽來無盡，一似錢江兩信潮。
扁舟行渡浙江濱，湖上風光已漏春。爲報稽山民吏道，邑丞今是悟空人。
功臣堂號與山堂，已鬭醇醨又鬭香。今釀蓬萊法差勝，乘壺携寄願公嘗。
武林新醞效蓬萊，莫把梨花較綠醅。安得逢春命高會，大家同入醉鄉來。
一日湖頭兩信通，往來惟只遞詩筒。何時得把金罍倒，觀取詩翁作醉翁。
垂老將休俗累輕，舊鄉來守越王城。吾懷自信無污染，何必升堂思始清。
行美文精即擅場，不論京國與江鄉。鄉人若問吾歸計，已叩天閽第九章。
到日參徒耳目新，桃花一笑已中春。吾今告老還家近，亦作柯峯自在人。
四紀榮塗愧濫巾，聖恩從請幸全身。高齋靜有無窮樂，又報元豐第四春。
歲首月三逢誕日，壽樽遥寄助童顔。黄庭內景非虛語，百二十年猶可還。
三載神泉績大成，交章使者薦能名。朝廷方且求人切，未可圖閒學老兄。
一夕寅隅斗轉魁，三陽和氣入春臺。鑑中華髮渾霜雪，七十四從頭上來。
舊隱重尋遠世機，呼童把箒掃禪扉。疎簾捲盡南軒閣，引得湖光一片歸。
萬竿終日弄清風，溽暑消除爾有功。老去年時轉瀟灑，此君真是竹林翁。
補過盡忠隨進退，潛心高與古賢期。吾儒造次必於是，何用憑軒始再思。
夙荷公知獨久要，政堂平日幸爲僚。新篇屢拜金瓊賜，千里同風不爲遥。
明月驚人爲暗投，珍函開發曉光浮。五章麗句真高唱，所得過於萬戶侯。
雲濤朝暮湖山勝，曾伴仙翁爛漫遊。別後瞻思閒屈指，歲華如箭已三秋。
短書臨發意徘徊，寒夜霜晴上月臺。濉水瀫江天共遠，舉頭惟見鴈南來。
天台鴈蕩去尋真，往復秋冬過七旬。不是君恩山嶽重，肯教歸作自由身。
少時來訪武夷峯，學業優殊志氣雄。今我老歸公始仕，神仙宮在水晶宮。
暫分仙袂下羅浮，又作錢塘佛國遊。欲識先生蹤跡否，江胡無礙一扁舟。
得請歸田弛負儋，滿頭霜雪鬢䰐鬖。高齋屈指呵呵笑，明日新春七十三。
三歲嘗叨貳國鈞，兩經吳蜀擁車輪。尋思政府歸休日，八百科中止一人。
我竹林翁所得奇，心傳佛要面仙姿。年年六月十二日，觀取高齋祝壽詩。
直到巢峯最上頭，旋磨崖石看詩留。重來轉覺寒松老，三十六年前舊游。
雲意乘秋任往還，泉音終日自潺潺。師心正與雲泉契，不稱城居祗稱山。
瀫水曹溪一滴通，爛柯元是妙高峯。子湖有犬無人會，我欲憑詩寄老蹤。
去年春晚宴亭皋，今日重登不憚勞。欄外當時雙派水，已應歸海作波濤。
隱侯詩價滿東吳，八詠詩章意思殊。世說當年清瘦甚，不知全爲苦吟臞。
子詩贈我離杭日，勸使東來作主人。再得湖山老休去，而今始是自由身。
雲黄絕頂冠峯巒，七佛當時行道壇。天斂積陰千里霽，故令登賞得盤桓。
歲寒姿性稟於天，一變人疑換骨仙。操是寒松心是石，始終全類古真賢。
南明石像世稱奇，人說嘉州具體微。大小何煩較吳蜀，法身無處不同歸。
吾子沿江千里來，我車不憚陟崔嵬。永嘉貳政年方壯，未用斑衣學老萊。
景入天台日日新，安車千里去尋真。路逢白髮老翁問，父子同遊有幾人。
三井餘波勢靡停，平鋪千丈落崢嶸。秋陽五彩隨流照，縱有良工畫不成。
峯巒如蜀劍關分，萬仞千門不可親。惟有諸仙功行滿，雲屏從此去朝真。
台嶺周迴八百里，瓊臺中立許誰登。宵分疑有羣仙集，月白風清最上層。
黯黯龍潭不測深，臨觀崖下已千尋。若逢歲旱休閒卧，好與斯民去作霖。
子輿輟肉爲聞聲，德洽民心苦好生。智者教行尤可尚，放螺從此得溪名。
石橋吾祖昔留詩，句有天寒樹著衣。山下老僧能歎詠，諸孫三歲與光輝。
叢林枯槁井難穿，珍重禪師道力堅。一旦出庵携一錫，卓山隨手湧甘泉。
巾頂廣軒逢杪秋，萬家雲屋接丹丘。主人欲盡行人樂，更向東吳共泛舟。
賞遍舟丘上畫船，旌旗金鼓滿晴川。潮平難繂舟人望，一似離杭過越年。
石龍一滴水涓涓，大士巖溪峭壁間。我道音聞無不是，何須曾入寶陀山。
鴈蕩林泉天下奇，謝公不到未逢時。碧霄萬壑千岩好，今日來遊盡得之。
會峰亭對大屏風，萬秀千奇聳若空。不識誰能奪造化，真仙世界一壺中。
游遍名山未肯休，征車已發尚回眸。高峯亦似多情思，百里依然一探頭。
巨海澄瀾波自平，停車冉冉看潮生。豈同八月吳江會，共駭潮頭萬鼓鳴。
白鶴叢林古梵宮，壁間留像見真風。憶師去歲雷峰別，只似南柯一夢中。
舊治熙熙樂似春，退公章句更清新。官居佛舍留題徧，可惜詩人只字民。
曩歲阻風京口日，今離象浦復徘徊。姓江名靜人何許，昨日依然入夢來。
兩闋新詩出慎江，親携迎我重嗟降。深藏篋笥生光彩，價抵千金璧一雙。
曉窗幽磬暮疎鐘，曉暮清音消息通。閣以定名成底事，醒醒須仗主人翁。
君念親闈肯暫留，吾居子舍尚優游。逢人爲道歸遲意，正似江湖不繫舟。
我憩堂中樂可知，優游逾月意忘歸。老來不及吾兒少，且著朱衣勝綵衣。
烟波周匝望中賒，乘興驅車一逕斜。誰識上人修證地，水晶宮裏法王家。
朝發溫江上處溪，小舟無寐枕頻欹。夜來雨作籧篨響，恰似當年赴舉時。
主禮慇懃醉玉杯，暮雲山頂壓樓臺。渾如元相誇州宅，鼓角聲從地底回。
宮前車轍狀分明，世說軒轅上玉清。仰慕勞心是秦漢，不修功行只虛名。
妙峯高處即仙居，多爲朝真作步虛。却是清風明月夜，一聲傾聽屬樵漁。
不見青蓮花落時，鼎湖惟有白雲歸。一峯孤立如天柱，若較靈巖具體微。
路入雲端步步輕，洞中滑溜一泓清。不逢真侶仙蹤在，猶喜磨崖紀姓名。
仙洞長年卧白雲，靈丹成就養天真。漢庭輕爲東宮出，應笑商山四老人。
洞天日月最遲遲，來見仙真即忘歸。看取桃源劉阮去，舊鄉雖是故人非。
千里尋山憶爛柯，七旬歸去此重過。因觀秀野軒前景，與我高齋不較多。
七旬尋勝遠塵紛，身計優游荷國恩。往復汝勤人盡說，從來忠孝出吾門。
不憚風霜道阻修，一瓶一鉢少遲留。稽山未可輕歸去，浮石精藍況舊遊。
報恩堂廡繕完新，養志熙熙鎮似春。佛子事餘爲孝子，黄金園有白頭親。
車騎衢民不可攀，機山雲約首春還。綵衣堂上成童戲，八十慈親爲解顔。
退休林下屈朱輪，逸老亭邊袂欲分。一誦高齋回首句，感公認我獨慇懃。
枳鸞新命去逢春，士論許爲忠孝人。白首慈親七十八，安居榮侍入西秦。
教言今覺昔諸塵，不了心源未是真。却念樵夫無所得，當年虛作爛柯人。
柳深鶯老暮春天，恭侍慈親解畫船。舉首丹徒民萬戶，共迎和氣作豐年。
寵數親承咫尺顔，清修虔命似居山。欲知不老箇中事，應向如今悟八還。
歸根落葉舞秋風，入蜀分携瀫水東。欲別何煩示圓相，普賢今作主人翁。
片雲無著又西還，過盡秦山上蜀山。我獨爲師懽喜處，一程程入舊鄉關。
突兀浮圖烈燄焚，入雲千尺一朝新。聞師領眾非辜罷，今復如初慰越人。
一節循循見始終，平常心有古人風。臨行却笑龐居士，何用當庭探日中。
函中赤軸誰能捲，壁上孤琴已絕絃。付與兒孫有清德，臨風何必更潸然。
道猷宴坐卓一錫，蕭然屏去羣魔迹。大蛇開口合不得，始知三昧通神力。
山老榜庵名內照，掩扉默坐徒觀妙。欲知畢竟事何如，無量壽光懸兩曜。
昨朝初泛臨海舟，今暮已登漫嶺驛。秋風閣雨波不揚，風伯江神俱有力。
我車出蜀十年强，感舊情懷未盡忘。有問老衰師爲道，心如冰雪鬢如霜。
黄衣道士骨朽矣，白鶴仙翁詩宛然。君儻不能來一顧，壁間磨滅有誰傳。
不逢碁酒與鶯花，古觀高吟字字嘉。好事獨來終日賞，諸翁爭雲著詩誇。
軒外長溪溪外山，捲簾空曠水雲間。高齋有問如何樂，清夜安眠白晝閒。
池閣孤清瞰碧流，太虛懷抱物華秋。圓蟾默有中宵約，幾點閒雲爲我收。
魚不能言似可哀，竭池千數競徘徊。瀫江深處呼僮放，羨爾優游得所哉。
少時親手植雙松，晝愛層陰夜聽風。今日歲寒踰五紀，也應心似主人翁。
暑威何處稱疎慵，百本修篁小檻東。時遣清風送消息，此君都在不言中。
動入和風靜惹烟，翠條踈處露池蓮。林中盡是能吟物，春有黄鸝夏有蟬。
密徑修筠郊外居，小亭隨意榜歸歟。等閒早暮携筇到，池沼東頭是舊廬。
亭上秋登遠目明，灈纓誠不是虛名。晴波一片如鋪練，浮石江心徹底清。
累歲辭榮得帝俞，老來天幸更誰如。腰間已解黄金印，歸有田耕二頃餘。
烏巨東西氣候秋，子湖岡隴暮雲浮。欲觀古佛叢林地，只用憑欄一舉頭。
爪期終代促裝前，常遺吾書索贈言。今日却成哀挽句，霜風江上送靈幡。
威惠三年邑政優，平生志業未經酬。嗟嗟故里松楸老，先隴歸陪地下遊。
故人相別歲時多，日欲爲書奈懶何。猶喜箇中無間斷，西軒雲岫碧嵯峨。
森森喬木得諸隣，霧鎖雲埋不記春。報得看看鱗角就，爲君驚起夢中人。
千里無書信却通，瀫江南畔石橋東。春來消息誰傳去，落盡林花一夜風。
今年年是去年年，此處何曾有變遷。穿耳胡僧曾說破，梅花落盡柳生烟。
寂寂松門竟日閒，更無金鎖與玄關。時人欲識南明路，過得溪來便上山。
燒香運水及煎茶，誰識廬山惠遠家。社客若來高著眼，不須平地覓蓮花。
殿閣凌空鎖翠嵐，雪晴春色在松杉。芝駢羽駕歸何處，留得雙烏宿舊巖。
龍丘石室人難繼，安正書堂世莫登。但見烟蘿最高處，九峯排列一層層。
別派從江垠，邀流入農畎。淙淙來源深，㶁㶁度溝淺。園穿蕭艾芟，塹斷荆剪。疏功浹長長，溉利和步遠。田觀疑澤潴，坎聽類瓴建。北溟歸鑿池，幽岳漾裝巘。瀉埤紋湍駛，回灣波細轉。過竇石眼窺，經虛土口吮。浮行值落葉，浸長逢生蘚。孤鶴眼怪覘，纖魚鬣跳展。中沈無穢淤，底浄有紋{石霝}。映葦色莫分，喧琴韻難辨。增霖人鬧蛙，涵月夜驚犬。侵篁鞭起萌，逼水低垂菌。憐黄澆菊籬，惜紫沃蘭畹。吏咨窯甓甃，童戲芒車卷。灌携令手勞，漱掬致腰俛。庭秋臨加涼，軒夏尚消烜。我矜近濟能，僮賀遥汲免。貯戺埋巨甔，歸厨架修筧。供掏飯盎糧，給澳羹鼎臠。調藥修臼餌，煎茶試羅荈。坐客頻泛觴，蹲兒屢洗硯。聆寒心脫煩，挹冷酒除湎。壅挑筇步隨，靜看髭吟撚。高懷造文攄，清興團詩遣。瑰章非俗成，怪句自幽選。湧詞波翻瀛，綿意緒抽蠒。書丹字隸行，款碣石磨琬。題爲引流篇，記耳非自衒。
武夷之山千萬峰，溪水詰曲流其中。噴雲涌雪可□楫，一櫂無覽仙人蹤。白鶴昂昂寫峭壁，雕虎長□□清風。懸崖蛻骨造化外，絕壑駕船神鬼功。寒岩鼎竈失雞犬，盤石松椿騰蛟龍。行行自喜浣塵俗，蕭散玉羽超樊籠。當年此日是高會，左仙右仙曲未終。紫星飄然天上去，曾孫虹橋路已窮。我生丹心涵太沖，欲脫韁鎖追鴻蒙。上邀軒轅宴玄圃，手摘日月相遊從。
退食公堂自憑几，不動不摇心似水。霹靂一聲透頂門，驚起從前自家底。舉頭蒼蒼喜復喜，剎剎塵塵無不是。中下之人不得聞，妙用神通而已矣。
腰佩黄金已退藏，個中消息也尋常。時人要識高齋老，只是柯村趙四郎。
君家歙溪邊，自採歙溪石。刓磨清泉根，刳斬紫虬脊。羅紋洗瑩緻，蛾眉隱纖直。叩聲清而長，觸手生汗液。
龍穴藏身穩，泉源撫掌清。紅塵人絕慮，白日世長生。我分諳沖寂，誰能顧利名。夢中休指笑，又作洞霄行。
常思清凈世情閑，遥認天平我扣關。莫道玄談些子是，鳳飛鶴宿九疑山。
乾坤運轉是尋常，人有依違自短長。不覺貪生身外苦，如駒過隙百年光。
大丈夫兮兼文武，君子能仁潜喜怒。强明非是盡周旋，滿眼真如不自取。三春花卉正芬芳，發作癡迷我也狂。道德修來長不斷，雲從龍變解舒張。海浪無涯百川水，厚重高深難比擬。今古猶來世界寬，忻聞爲善惡爲耻。舟車有利便通津，斟量難事日其新。勿笑我心孜孜化，貴爲人主不尊身。共愛巔峰高岌岌，煩惱之中常急急。先王典教是吾師，可以相宗後法則。逍遥物外樂熙熙，松椿長養萬年基。鵬翥引他鷦蝱怒，鳳皇爭與燕雀期。心猨意馬須自縛，斯言之理還不若。僻學邪聞似虛空，日月貞明閑銷鑠。阿諛順旨察來情，瞽者忩忩不可行。親親友愛慈敦睦，凡言俗態謾纏縈。
逍遥物外未曾拋，念誦時將玉磬敲。雖不臨壇深發願，夢魂常憶大仙教。
居山城市罕逢人，傲世名高混世塵。滿目煙霞常作伴，言知寒暑易爲春。
清潔恭虔禋上帝，郊儀大設康哉世。人心肯悅化來同，禮樂咸修依古制。景福照明何舉措，千官儼雅登雲路。一陽初啟煦仁風，我運唯揚均徧布。道德功慙情不已，常如取朽九重裏。未曾一日貴爲尊，撫念蒼生皆赤子。羽衛旌旛花作隊，雍熙民泰俱闤闠。承平豈足盡言之，萬里山河觀掌內。
患脚法師不解走，少年心盡愛花柳。爭知道味却無言，時得茶香全勝酒。
逍遥物外包相傳，遠望清虛碧似天。莫道精修無報應，今生便見舊時緣。
凡碁妙手不可得，縱橫自在能消息。不貪小利遠施張，舉措安詳求愛力。曲須曲，直須直，打節斜飛防不測。潛思靜慮一時間，取捨臨時方便逼。牢己疆場煞三思，不驕不怯常翼翼。勢輸他，勿動色，闇設機籌倍雅飾。恒持自固最爲强，尤宜閑暇心先抑。
手談勝負觀其智，斂迹藏鋒不自制。傲慢因從貪上虧，侵他理路無深計。何齷齪，何凝滯，率爾圖謀太容易。恃嶮揄揚似等閑，更翻劫子速求斃。欺他不見心先喜，秪對前人失局勢。已死更填隨手下，童蒙拙格一般藝。
十洲宮殿海漫漫，天上人間是可觀。風裊長空清境界，凡夫興念大應難。
如來千百億，化身本是真。駈駈煩惱不解嗔，我不能談說，舊却知新。
元正亨慶從此日，萬物咸新利貞吉。送舊迎春一夜來，三元爲首衆情得。萬彙潜臻俱是泰，玄化昭彰天作蓋。氣和玉燭調陰陽，磨礱整頓知明代。知明代，歌刑政，王道恢張千官盛。任土陳儀四遠來，衣珮鏘鏘言不盡。拱極之心文與武，乾坤澄濾煥今古。丹鳳來儀見九重，我朝丕運還難遇。感通玄貺時無比，五穀精華從茲始。五色高吞日月明，百川盡歸朝宗水。
無名大道氣雄雄，日月昭明顯聖功。舒卷好將浮世譽，亦同天上在人中。
逍遥聖境洞中天，五色雲藏大道仙。七寶裝成銀世界，玉人皆是善心田。
重陽佳節菊花貴，婀娜如金葉青翠。傍籬傍落一婆娑，發在秋天爲祥瑞。引步登高甚奇見，想此儀形植霄漢。恣情採折手中叉，滿袖冠簪香不散。日飛黄鳥何老訝，看取叢叢光臺榭。願細觀瞻向眼前，含珠露色應無價。好是侵晨半開坼，風摇去住還難得。清霜未布轉白雲，喜亦非常意南北。柳岸煙沈和水淥，獨爾今朝看不足。倏忽時間勝於春，隨分狂心無拘束。
心如明鑑照纖微，大道之中沒是非。拂拭塵埃高挂閣，天邊日月有光輝。
道經念誦信無爲，清靜玄言好自持。苦行精修心不倦，嚥津往往過齋時。
承平無事上元節，絲竹歌聲更互發。自從雨後最晴明，不似往年今歲別。死來無意在遨遊，常愧三光明皎潔。千門萬戶樂喧喧，就中年少無蹔歇。天街紅燄布羣星，晃煬人間闘明月。
上元時節皆相慕，皇都城裏萬家燈。笙歌有處共誇稱，架肩疊足幾許層。輕塵霧斂月明中，車騎雲軿五夜風。意氣盡隨年少得，九衢填咽樂聲同。
木人莫把石牛騎，海變桑田故不知。耕地種禾終是妄，真空相偶更無疑。
逢春酒一杯，百卉向陽開。梨花看似梅，光揚迎日彩。嫩柳引清風，黄鳥聲吹臺。
嶧陽之山，傳名曰桐，六律相沒五音中。七軫弦調皆是意，審詳悞則亦如空。清秋寂靜華堂深，聽之令我思沈吟。幽蘭裏韻冬夜永，且合大道古人心。舜製南風治蒼生，方知堯化廣聰明。初彈將了移聲去，悲風秋思翻更互。鳥啼別鶴何凄凉，秪聞斷續手揮忙。慢引來催急風雨，寒泉妙滴散馨香。
識性低凡故不知，宣傳好事却爲非。可憐此輩居人世，逆惡求真善不依。
蓬萊別有洞中天，摇曳祥雲五色鮮。不是凡人常到處，精修要實在心專。
中秋八月祥風遍，慢上東輪雲遊轉。清境將開照玉京，一時宮闕爲銀殿。夜靜寒光半欹樓，空入簾帷白如練。景致融怡露添寒，薄茶佳客隨情翫。無問高下盡一般，爽氣周天如雪霰。千家萬家仰天維，漏永更深方罷看。
黄芽藥就成金丹，理與參同契一般。切是先求功行力，紅塵內見識應難。
玄元一氣不相監，清靜如存意馬銜。大隠居鄽迷小道，絕巔頂上白雲巖。
牡丹花，深紅淺，忍把金刀枝上剪。侵晨含露萬苞香，見者無非情展轉。繁華影裏皆柔弱，密葉交加開閃爍。朱欄別是一般春，蛺蝶悠颺閑自樂。麗天和日景遲遲，思量往事不堪追。風送園中來又去，豁然興感競移時。
妙手彈琴無向束，知之修鍊五音足。先辨浮沈有指歸，弦頭制度相催促。右手抑揚禁淫邪，左手徘徊堪瞻矚。法於天，象於地，伏羲所造與心契。先明理世見其真，六律含徽聲嘹唳。從茲化被先賢慕，激濁揚清消喜怒。太素仁風去住間，元和之氣皆徧布。飛鳳在天不可測，大小龍吟不費力。響應聽時有自然，舉措安詳能雅飾。南風思政民俗化，順從平等無高下。淳朴相傳今復興，逍遥道德後宗亞。指要直掌須反善，拊安排齊似剪取。聲來往，玄更玄，振兼文武情展轉。古與今來千萬弄，幾人通達能妙用。廣陵散好足仙蹤，胡笳十八堪鄭重。堪鄭重，何清切，依憑伎倆能撥剌。輕挑重打善間鉤，連蠲掄下輕微抹。伯牙彈時如何美，汪汪洋洋似流水。類例研究得剛柔，壞陵秋思無比擬。敘志神和慢調⿰車爾，修身治性藏幽隠。蒼龍鶴舞白雉飛，防奢止欲皆相準。
拊弄聲相引，兼能辨五音。沈思調品切，句度更加吟。緊慢弦中得，凝情指法深。精英閑雅澹，停歇世途心。
全無體段弟一弱，十指乖張時更錯。五音不辨信手彈，薄會人前言自樂。弦不調，手不洗，更兼指下無道理。吟爲失度故不知，把手空摇說宮徵。合彈慢處却彈急，愚蒙堪笑情兀兀。修持嚴潔甚難哉，岡知瀟灑心中出。容易撫之何草草，顛來倒去直至老。又耻人教却生嗔，虛度時光猶言好。不聰人豈解，指法故然無。拙見閑聲律，終朝自娛。塵埃琴不飾，日月歲蕭疏。慢共知音說，能彈好破除。
上缺深意大誰教，指因緣善歸。
會解垂要理，真詮羨非深。意大誰教指，因緣善歸心。
解垂要理真，詮羨非深意。大誰教指因，緣善歸心會。
重要理真詮。
好與煩性生，好聽。
上缺留希佛背生。
求比舊前憂，依述最亨知。休以祐然留，希佛背生推。
比舊前憂依，述最亨知休。以祐然留希，紳背生推求。
舊前憂依述，最亨知休以。祐然留希佛，背生推求比。
前憂依述最，亨知休以祐。然留希佛背，生推求比舊。
憂依述最亨，知休以祐然。留希佛背生，推求比舊前。
依述最亨知，休以祐然留。希佛背生推，求比舊前憂。
述依憂前舊，比求推生背。以休知亨最。
依憂前舊比，求推生背佛。希留然祐以，休知亨最述。
憂前舊比求，推生背佛希。留然祐以休，知亨最述依。
教訓大寬深，古羨協真齊。要運解觀心，苦善業因迷。

道寬開訓新，生生業□□。
輕輕相亞凝如酥，宮樹花裝萬萬株。今賜酒卿時一盞，玉堂閑話道情無。
秋風雪月天，花竹鶴雲烟。詩酒春池雨，山僧道柳泉。
蒼生往世弊凋殘，今我如同赤子看。大闡無爲三教盛，承平方說四夷寬。
餐霞成鶴骨，餌藥駐童顔。靜想神仙事，忙中道路閑。
曾向前朝出白雲，後來消息杳無聞。如今若肯隨徵召，總把三峰乞與君。
翰林承旨貴，清凈玉堂中。應用咸依式，深嚴比更崇。歸家思值日，入內集英風。儒措門生盛，高明大化雄。
運偶昌時遠更深，果然穀在我中心。從風臣偃光朝野，此日清華見翰林。舉措樂時周禮法，思賢教古善規箴。少年學士文明世，一守賢毫數萬尋。
功成積劫印文端，不是南冊得恐難。眼睹數重金色潤，手擎一片玉光寒。鍊時百火精神透，藏處千年瑩采完。定果熏修真祕密，正心莫作等閑看。
忠勤王室展宏謨，政事朝堂頼秉扶。解職暫酬卿所志，休教一念遠皇都。
欲餌金鈎深未到，磻溪須問釣魚人。
薄德終慚舉，通才例上居。
時向玉堂尋舊迹，八花磚上日空長。
鑾輿臨紫塞，朔野凍雲飛。
好事盡輸純與直，謾勞頰舌湧如泉。
奉使南遊多好景。
君臣千載遇。
二三千客裏成事，七十四人中少年。
珍重老臣純不已，我慚寡昧繼三皇。
一箭未施戎馬遁，六軍空恨陳雲高。鑾輿曠紫塞，朔野陣雲飛。
四望平川獨一峰，峰前瀟灑是蓮宮。松聲竹韻千年冷，水色山光萬古同。客到每憐樓閣異，僧言因得鬼神功。懸民遥喜行春至，鼓腹閑歌夕照中。
非風幡動唯心動，自古相傳直至今。今後水雲人欲曉，祖師直是好知音。
若是見色便見心，人來問著方難答。更求道理說多般，孤負平生三事衲。
曠大劫來祇如是，如是同天亦同地。同地同天作麽形，作麽形兮無不是。
綠影覆幽池，芳菲四月時。管弦朝夕興，組繡百千枝。盛引牆看徧，高煩架屢移。露輕濡綵筆，蜂誤拂吟髭。日照玲瓏幔，風摇翡翠帷。早紅飄蘚地，狂蔓挂蛛絲。嫩刺牽衣細，新條窣草垂。晚香難暫捨，嬌態自相窺。深淺分前後，榮華互盛衰。尊前留客久，月下欲歸遲。何處繁臨砌，誰家密映籬。絳羅房燦爛，碧玉葉參差。分得殷勤種，開來遠近知。晶熒歌袖袂，柔弱舞腰支。膏麝誰將比，庭萱自合嗤。勻妝低水鑑，泣淚滴烟𩅰。畫擬憑梁廣，名宜亞楚姬。寄君十八韻，思拙媿新奇。
是箇人言好性靈，鎬京碑記念千廳。五言出格爲詩匠，百盞長杯應酒星。曾把篆求身上紫，幾將金買面前青。多聞國士相尋訪，莫把松門畫夜扃。
宿草江邊閣，臨流發嘯歌。所觀得病少，豈在蓄書多。生子能無貴，居身不可過。苟圖銷旦夕，青鬢長如何。
跡自青門遠，田衣賁在躬。舊房千嶠外，歸棹五湖東。地力薑畦沃，年支芋盎充。從支乃榮道，一與祖心同。
希奇寶象獸中王，猛毅雄心世不當。四足端然如玉柱，雙牙利劍若金鋩。立觀峭峻成山岳，動必摇形見者慌。但以聲名告醜類，從今何敢作災殃。
雨裏飛花片片紅，雨微花亂轉溟濛。川原何處連天草，簾幕無人半日風。寂寞劉楨新病後，淒迷莊舄苦吟中。可堪更是黄昏景，燕冷鶑寒恨想同。
春日閑銷一局棋，春愁還得數篇詩。高吟大醉何人問，英略雄圖久已知。破産雖無容足所，丈夫豈合以家爲。時來富貴終須有，懶學梁鴻賦五噫。
離懷如醉復如癡，脈脈無言不展眉。秋草空牽幽意在，征軒疑有斷魂隨。殘星更漏門開處，斜月簾櫳酒醒時。此恨誰能解消遣，因題紅葉偶成詩。
飄泊年年頗恨身，梁園未到滯咸秦。上樓獨爲青山立，攬鑑初驚白髮新。北叟何曾悲失馬，宣尼猶自問迷津。功名分有終須得，莫强憂愁耗爾神。
王師猶未下全吳，何日封章賀獻俘。正是鬰蒸生瘴瘧，可堪不潦滿江湖。威宣鐵軸千艘盛，執撼金陵一壘孤。羈客無能爲籌略，閑消白日覆棋圖。
天寒雲彩變春輝，霢霂來如曉霧飛。著物先饒芳草濕，盈空旋翳碧山微。鶑村樹密吹應徧，鴛瓦簷高滴尚稀。丞相追班方入賀，沙隄柳色正依依。
三年多謝主人翁，盃酒相寬禮數豐。唯惜時光如走馬，懶詢天道似張弓。秋深街巷槐花雨，夜靜廳堂葦箔風。盡是無憀腸斷處，都將分付醉鄉中。
舒元輿是賦家流，我有餘研不盡收。今日謝君貽好句，恨無雙珮略相酬。神仙見謫情雖薄，風雨相輕恨未休。爲報悅人須以禮，不同蘇小耐慚羞。
多情如病苦難醫，頭緒多於折藕絲。送客落花行馬處，望鄉殘月倚樓時。憶來幾入春深夢，感極翻成酒後悲。大抵爲君言不盡，彩牋閑詠合歡詩。
嵩室亂峰三十六，嵩陽今復住何峰。已因詩好聲名出，却爲情高仕進慵。白鳥白雲秋色樹，水南水北月明鐘。逍遥自得閑吟興，誰識夫君是卧龍。
風騷夐古少知音，本色詩人百種心。順熟合依元白體，清新堪擬鄭韓吟。搜來健比孤生竹，得處精於百鍊金。唯我與君相唱和，天機自見不勞尋。
渭北居來似塞垣，三逢堯曆度寒暄。家貧老幼思歸國，性僻交朋少及門。天暖憶遊沙苑寺，雪中會過洛河村。流年又是重陽節，賞菊論詩酒一樽。
拾筆閑題紅葉時，醉容相向亦相宜。塞垣風勁應吹盡，江國霜微想半衰。嫌聽滿階鳴夜雨，曾看臨水映疏籬。春光不許長如此，旋放寒梅嫩柳枝。
二十年前會憶游，彭亡渡口泊孤舟。一程林下登山路，百尺谿邊汲水樓。磬韻似煙和燭裊，松聲如雨入窗流。別來往事都成夢，誰寄篇章問惠休。
西風嫋嫋欲昏黄，草木蕭蕭綠翅凉。闇傍遠燈催絡緯，獨經遥夜伴啼螿。露濡蟲綱絲潛斷，月照澄江練有光。幾處疏砧紅葉寺，誰憐弄杼不成章。
三年不見遠江梅，長到梅時把酒盃。似共故人千里別，空思近臘數枝開。心隨曉月經鄉渚，夢與春雲傍釣臺。金蕊瓊花風雪景，憑誰圖畫入關來。
風幡輕細翠悠颺，樓閣輕寒水滿塘。柳絮微煙吟思足，梨花淡月睡魂香。江山似畫憐湘浦，魚笋嘗新憶華腸。早是春陰憶無頼，可堪中酒惡情陽。
新年吟詠喜經旬，金粟山邊渭水濱。微雪尚妨天氣暖，衰林先讓鳥聲春。牽情但恨梅花謝，醒酒空思桂蠹辛。深感相將遊汴水，夢中楊柳已迷人。
蜀國香牋似彩霞，裝成近集入京華。千篇詩好精靈器，百軸文雄俠少誇。繁富積皇新職貢，妍明春帝曉鶑花。彤庭何處安排好，李謫仙才稱草麻。
風月心腸別有情，靈臺珠玉氣常清。微吟暗觸天機駭，雅道因隨物象生。春是主人饒蕩逸，酒爲歡伯伴縱橫。莫嫌宮體多淫艷，到底詩狂罪亦輕。
風迴玉宇拂窗欄，欲晚層城科峭寒。含月有光吟不盡，著煙無迹畫方難。江春南國兼梅落，塞臘西山向竹殘。何處多情偏入賞，狂隨舞袖遶盃盤。
堪嗤棲屑客長安，風雪加添近臘寒。江筆呵來書字淡，孤燈挑盡向窗殘。十年苦思詩千首，一夕迴腸事萬端。家住天涯歸未得，嶺梅江蓼自辛酸。
去年秋值罷文闈，今歲無憀自陝歸。雪月好吟還唱和，風雲未至且依違。江南梅早多紅蔕，渭北山寒少翠微。猶頼一樽消遣恨，不堪棖觸躁時機。
嶺外路遥君赴任，陝西年盡我歸家。長亭際會情無限，一夕分飛恨又賒。夜話無燈松火繼，曉行乘月亂山斜。七千里驛誰相伴，雪裏寒梅正放花。
歸來何物可消憂，縣寺蕭條懶强游。酒價未償重貰取，雪詩休厭且交酬。兼憐春近如迎客，莫惜年殘似急流。天子承祧重文物，花時早約入皇州。
飄零蹤跡尚堪悲，唯向三賢最受知。少俊有名輸賈誼，宦遊多難比張儀。詩中老格何人愛，酒後佯狂識者嗤。北省郎官應見誚，明時猶尚進身遲。
鸞輿西幸郊天日，洛水橋南乍識君。投分塤箎無異曲，定交蘭菊有餘芬。別來信阻年將盡，望去臺高日又曛。堪恨支離何所似，波中萍葉嶺頭雲。
逢臘欣酬吟詠才，已知春色向人來。口脂潤逐銀罌賜，百藥香隨鈿合開。梁苑辭臣堪賦雪，壽陽公主好妝梅。更憐罷獵歸侵夜，重對歌筵紅燭臺。
惜春將盡自徘徊，巷館殘陽戶半開。芳樹更無鶑舌語，故巢空有燕歸來。音書杜絕家千里，愁憤消磨酒一盃。地狹長沙何所適，行謠方憶摘楊梅。
九十日春知枉度，樽前無頼獨咨嗟。空城北走諸陵道，古苑南連百里沙。翠憶玉津官舍竹，繁思金馬故城花。去年言與君遊洛，況味爭如不在家。
殘花飛盡留芳草，縈寞孤懷話未能。天氣暄寒猶未定，春衫脫著自無憑。荔枝結子思南越，湖水宜茶憶竟陵。看是清和時又過，林亭何處度炎蒸。
春深水榭絮紛紛，支策臨高日欲曛。故國已迷巴徼路，斷腸空似嶺頭雲。燕飛芳草隨天遠，鶑囀殘花隔竹聞。物景感人情不盡，因成吟詠寄於君。
寂寂閑居客至稀，靜中滋味意何歸。因探易象知深旨，自喜吟高得化機。桑露乍寒蠶欲老，草煙纔暖蝶交飛。樊川物景終南翠，遂性空思杜紫微。
一名倜儻動皇州，寄應王門作解頭。將領風騷推李杜，較量英勇讓曹劉。春闈有詔俄中輟，秋賦隨時亦暫休。金殿制科思取應，遠飛章句問喜謀。
聖主承祧兌澤深，乾坤玄化合堯心。黄輿比厚旋生植，白日齊明遠照臨。周普至仁符積載，霶流睿渥若春霖。游鱗在藻方諧性，獷俗乘桴自獻琛。和悅感人生瑞靄，穆清流詠在薰琴。小臣幸與觀光試，敢效祈招頌德音。
簿書軍吏日相隨，心在諠譁旨趣卑。明月夜吟無意緒，白雲秋約笑羈縻。宛陵古寺經遊少，疊嶂名樓眺望遲。堪重高人陳處士，不來尋訪已多時。
谿上嚴陵古釣臺，倚樓凝望自徘徊。先生能保孤高節，英主嘗師王霸才。日暮白雲迷草莽，岸平春水浸莓苔。登臨不盡微吟興，花落東風首重迴。
柳闇江亭春正深，黄鶑百囀有餘音。自慚分判頒條政，誰信常懷易俗心。吟次落花浮硯水，靜中飛絮滿簾陰。及瓜即是歸丹闕，莫惜時來一訪尋。
郡在江湖煙樹間，謝公遺踵好躋攀。詩中勝景堪吟嘯，池上清風足往還。疑思但憐雲映水，迴頭不覺日銜山。登臨屢起歸歟興，看是槐花滿故關。
水國迎凉暑氣消，思清吟嘯語雄豪。遠如海樹黄雲曉，健比秋風白浪高。酬答愧無明月珮，縱橫爭及解牛刀。和詩送別昭亭路，何似金鑾奪錦袍。
宣城相送思依依，正是紅蓮菡萏時。行色迎秋清似畫，別情因景化爲詩。人離湖水南邊岸，蟬聽槐花北向枝。天子文明是何地，丹霄岐路莫生疑。
近遣司賓小吏時，寄書兼寄十篇詩。自慚不是陽春曲，誰敢徼求作者知。疊嶂晚登空遠望，昭停別後倍相思。夜來還有微吟興，風動新荷月滿池。
吟成大雅百篇詩，首首清新鑒者誰。草卷密封先見贈，藥欄斜倚看多時。意如虎窟難中得，字比雲峰險處奇。珍重十僧聲價外，江南屈指即吾師。
清秋江國有餘暄，謝朓遺風稱雅言。簾下水亭人吏靜，窗分笑閣簿書繁。坐來幽蝶雙飛過，吟次高梧一葉翻。自笑無能蒞公事，將何才術了君恩。
詩成奏入冕旒前，小諫官資驟轉遷。带職喜爲仙館吏，立班常近御爐烟。清華拜命知深忝，謇諤非才愧昔賢。多謝宣城舊知己，寄來新句滿花牋。
百辟歡呼降誕辰，金樽獻酒願千春。延年不假丹砂效，亨壽全由聖德新。古物進來兼藥鼎，畫圖呈處有仙人。君恩若賞歌詩意，應念甘侍從臣。
生日稱觴自六宮，香焚甲觀畫堂中。太平曆數歸英主，上壽年齡屬聖躬。玉樹有花因瑞雪，鈞天呈曲在虛空。三公進賀禎祥事，先奏河清達帝聰。
吾皇享福自無涯，百辟稱觴禮數加。韶樂揭天如上界，鑪香映日似輕霞。空中紫氣圓成蓋，海上蟠桃暖放花。感應聖人千萬壽，神仙日月屬官家。
皇朝令節號乾明，萬國嘻嘻若大庭。多士進詩隨禹貢，千官獻酒祝堯齡。天香曉降聞仙樂，南海秋來見壽星。黎庶更思瞻盛禮，待封日觀禪雲亭。
鸞盃進酒近天顔，拜舞風清響珮環。瑞日正高重御宴，摵鞭纔定再催班。霓旌絳節仙家樂，金闕銀臺海上山。綺陌曉來迴望處，建章樓閣紫雲間。
聖節祥煙藹御鑪，殿庭嚴肅響山呼。赭袍日照來天上，玉佩風清侍座隅。古字數行仙藥訣，鮫綃十幅壽星圖。遠方拜表來朝貢，兼賀虹流電繞樞。
漢家臺榭與天通，甲觀蒼蒼紫氣中。佳節夜來宣受賀，壽盃朝進祝延洪。管絃嘈囋驚花發，同日晴和向雪融。宴次宮鸚忽飛過，隨呼萬歲語玲瓏。
君王降誕繼陶唐，每至嘉辰睹異祥。宮樹曉來生瑞露，金門夜半有天香。皇親朝覲隨章奏，中使頒宣散道場。萬國人臣皆悅樂，巍巍聖德自無疆。
慶誕長生寶殿中，非煙五色覆諸宮。酒爲天祿資君壽，曲奏霓裳樂帝聰。悲翠簾前雲氣紫，珊瑚枝上雪花紅。太平天子聞稱賀，先喜年年過歲豐。
聖節思歸會帝京，得隨班列祝文明。河清見底爲嘉瑞，海水無波表太平。月夜忽聞仙樂奏，宮中時有彩雲生。詩成拜表同封進，願繼詞臣雅韻聲。
日上扶桑第一枝，東方樓閣曙光時。萬邦將啟乾明宴，兩制應宣御製詩。樂感羽毛皆率舞，神和福祿自來宜。諫垣班列天顔近，暫乞歸朝侍玉墀。
河朔雖云近帝鄉，時逢慶誕祝君王。身心常在三清路，曉夕先裝一炷香。聖壽如山隨地久，恩光似日與天長。策臣所貴無他物，唯獻新譸十九章。
年來歸興憶皇州，頻向花時倚郡樓。南陌春光芳樹遠，西郊山色晚雲浮。國家無事邊陲靜，風俗還淳禮讓修。吟得新詩謝知己，將何才術稱分憂。
昔日長安際會時，客情鄉思兩依依。金門次第俱升達，雲路高低各奮飛。御史班資知任重，諫官章綬愧才微。今來共理藩宣事，自古相逢似此稀。
館殿嘗爲侍從臣，出分憂寄牧黎民。時平事簡多公暇，樓迥風清欲暮春。樹杪壺關千嶂疊，天邊漳水綠波新。帝鄉永日憑欄望，心羨浮雲向紫宸。
溝堰新分野水來，池邊日夕自徘徊。餘花飛盡空芳樹，落絮繁多滿綠苔。輦下歸心春館殿，天邊凝睇晚樓臺。郡齋欲立題詩石，御史丞郎各有才。
春天寒慘欲昏黄，數點霏霏忽繞廊。城漏暗催相共滴，花塵輕濕乍聞香。風生水際來將密，雨打簾文灑處光。獨向郡齋心自喜，豐年宜賀侍飛章。
昨日西山野外通，聲如秋雨带松風。誰憐鄴下重城夜，却似江南廨署中。燭燼垂花飄硯席，月華凝雪映簾櫳。此時新得潺湲聽，吟詠狂思學謝公。
遠山蒼翠滿西樓，亶甲遺風古相州。春晚落花經雨盡，夜來寒水繞堂流。詔條靜理無才術，衮職思歸侍冕旒。吟寄良交若爲意，安眠不得似諸侯。
權分憂寄理漳濱，惠化何及相民。條奏事宜思復古，興修風教望還淳。靜當細雨初封印，吟對餘花自送春。清蚊好陪池上酌，故人情分最相親。
紅燭除花酒滿巵，繞廓風細動簾帷。已從半夜分春漏，即是平明受歲時。或省轉官因大慶，元正立仗憶丹墀。吟思何日承宣召，却得金門和御詩。
去年元會立班時，簪紱光輝與禮儀。今日洺川逢歲旦，延留賓客樂昌期。朝雲暖潤輕陰散，晚日融明瑞景遲。遥念皇州春色早，宮花欲發萬年枝。
漳濱柳色弄微黄，春日情懷詠載陽。自念安邊無上策，如何補衮與周行。身如迴雁來河朔，心似浮雲在帝鄉。吟寄昌黎韓小諫，嘉謨應有好封章。
秋來嘉樹色堪攀，紅葉沒谿復映山。半露寺樓深崦裏，密籠漁舍夕陽間。吟看摇落堆金井，醉賞扶疏對玉顔。水國却疑春野秀，似花幽鳥正關關。
南山晴靄御爐烟，迴望長安白日邊。率衆謝恩呼萬歲，思歸侍宴已三年。翠微鐘磬行香寺，紅葉樓臺祝壽筵。吟想皇州晚來景，雲間宮闕夕陽天。
秋聲蕭瑟北山椒，頼有琴樽遣寂寥。書幌靜憐斜月鑒，窗燈寒带落花挑。久辭知己來江國，少寄音書過海潮。因想玉堂今夜直，建章宮漏正迢迢。
閑讀銘詞掃綠苔，溪邊永日自徘徊。白雲遺迹今親到，青史高名不可陪。千古煙霞爲己有，一竿風月避誰來。松巔老鶴應相識，時唳和風下釣臺。
江天短景莫相催，三度逢花折早梅。仙棹遠歸思李郭，廬山高會憶宗雷。林端忽見孤雲出，池上欣聞好客來。昨夜月明霜更苦，卷簾黄葉滿青苔。
年來吟鬢已星星，鳥石谿邊葉又零。簾下孤燈刪草奏，窗間疊嶂讀茶經。瘴鄉怕襲山嵐毒，野艇嫌衝水霧腥。天末豈記歸去意，白雲掩映數峰青。
滄州深隠未言歸，三載桐江解印遲。官職清華非不達，性靈疏拙欲何爲。閑移夫子青山廟，擬立嚴陵釣渚碑。兼喜谿雲每相狎，時來窗戶伴吟詩。
菊花潦倒雨冥冥，秋菌參差上壁生。臺榭可堪閑眺望，池籠不快野心情。猿啼山館寒無夢，燈背風簾滴到明。却爲農家妨歛穫，叢祠精舍擬祈晴。
丹闕年來奏賀頻，金輿侍從望東巡。越王江上重迴首，嚴子臺邊再送春。水國山川怡道性，花時琴酒悅吟神。煙霞肯欲留君往，宰相方謀用故人。
谿雲澹澹浪悠悠，十二州中最小州。花落喜過流水寺，月明懶下看潮樓。藥欄梅潤秋重換，棋局松陰夜不收。吟寄故人如借問，釣魚磯在海西頭。
桐谿湛湛見游鱗，摇落楓林繞水濱。秋色數行沙上雁，殘陽一簇渡頭人。藍鮮斤生過深澗，雪吼寒潮人富春。俱是謝公吟詠地，伊余何以繼芳塵。
理郡三年政未聞，孤城僻在浙江濆。金門路遠書難寄，水國吟餘日又曛。半夜啼猿千里客，數峰殘雪一谿雲。詩中贏得爲官況，不讓樊川杜使君。
清泚寒流走白沙，釣臺蒼翠遠嵯峨。隔谿人語穿芳樹，旁岸魚跳落淺莎。幾處上源堪涉渡，有時野艇併來過。秋聲不盡吟詩意，七里潺湲奈爾何。
桐江秋水錦鱗肥，閑釣煙波是見機。野步共遊芳草徑，吟情對啟白雲扉。醉來拾筆題紅葉，睡覺憑欄望翠微。官滿替人如未到，蒹葭玉樹且相依。
郡齋松蓋翠斜欹，客至鳴琴汎酒巵。江上正當摇落景，天涯空惜太平時。尋殘幽谷春難到，蘭茂深林衆豈知。上國三千王百里，楊梅熟日是歸期。
西樓吟倚若爲情，情似浮雲處處生。翠疊亂山千里闊，紅翻晴葉一川明。散分野色漁村小，斜襯秋光雁陣橫。迴望帝鄉歸未得，蘆花如雪繞江城。
蒹葭深處古嚴州，吟向潺湲爲送秋。雲映疏鐘紅葉寺，浪摇孤角翠微樓。土茅路遠催先貢，霜稻天晴趁早收。零落黄花正西笑，應憐印綬尚淹留。
三月楊花撲馬飛，聯鑣來欵白雲扉。湖邊鐘磬含清籟，樹杪樓臺靄翠微。野景留人狂欲住，春光啼鳥勸思歸。萋萋芳草重迴首，十里松門照落暉。
茱萸堰下泊行舟，初落帆檣暮雨收。寒水漾煙輕似縠，微雲籠月澹如秋。登封自惜天涯去，盛事空思國史修。達曙不眠燈耿耿，寺鐘遥聽在西樓。
太白謫仙人，換酒鷫鸘裘。扁舟弄雲海，聲動南諸侯。諸侯盡郊迎，葆吹羅道周。哆目若餓虎，逸翰飛靈虬。落日青山亭，浮雲黄鶴樓。浩浩歌謠興，滔滔江漢流。下交魏王屋，長揖韓荆州。千載有英氣，蘭君安可儔。
醉中別大梁，西歸胃水陽。飄然何所似，浮雲辭帝鄉。歸來驚歲晏，悵然增浩歎。景短倏云暝，夜寒難至旦。指酒雪花飛，早梅思南枝。碧落周星紀，青陽換歲時。雙魚忽得書，云已三公駭奇士。嚴吳玉霄仍近密，小諫官職清，大才文翰逸。獻納有嘉謀，英豪伸壯圖。萬乘是知己，外華籍。金骨俄輕舉，侍從臣，元白才名子。揮毫爛彩霞，逸性飛湍水。不日縯絲綸，鼇宮承帝旨。伊余重交結，白日貫精誠。黄金一諾重，鴻毛萬事輕。微塵彈作冠，清泉滌吾纓。思佩朝天籙，相將昇太清。
秋氣生朔陲，塞草猶離離。大漠西風急，黄榆凉葉飛。襜襤罷南牧，林胡畏漢威。藁街將入貢，代馬就新羈。浮雲護玉關，斜日在金微。蕭縈邊聲靜，太平烽影稀。素臣稱有道，守在於四夷。
黄河瀉白浪，到海一萬里。榆關風土惡，夜來霜入水。河源凍徹底，冰面平如砥。邊將好邀功，夜率鏖兵起。馬度疾於風，車馳不濡軌。盡破匈奴營，別築漢家壘。擴土過陰山，窮荒爲北鄙。天威震朔漠，戎心畏廉李。所以龍馬駒，長貢明天子。邊夫苟非才，怨亦從茲始。
爲簪莫用玉，玉脆長憂折。連環須以金，金堅永無缺。陳餘尚倜儻，張耳重交結。事勢俄參商，干戈自屠滅。意斷如與會離，情忘若弦絕。始志何綢繆，終讎何勇决。我願然諾心，不得輕相悅。
孝爲百行本，至性由天資。曾參善事母，母氏賢且慈。馨膳以饋進，承意唯歡怡。高堂既自樂，纖室閑鳴機。飛語忽來告，明識潛深思。蓋念事吾孝，安得殺人爲。亟聞寧不信，投杼遂生疑。用知君臣際，反以交朋推。道德難結固，恩情有合離。毀譽苟不入，讒間無以施。景慕魏文侯，滿篋留謗詞。樂羊在山中，委遇終不衰。
棠谿出精金，百鍊無餘滓。鑄得芙蓉劍，靈輝若秋水。陸可斷兕犀，陰亦驚神鬼。照物雙影寒，中霄靈氣紫。有時風雨至，欲作龍蛇起。海酒與陵肉，寶燭延奇士。酣飲取傳觀，英圖各相視。吐氣成虹蜺，將平不平事。大笑荆軻輩，卒如兒女子。
中山魏公子，志意邈難儔。朝吸沆瀣精，遠與冥鴻遊。風高江浪惡，雲黄海樹秋。青山對獨酌，明月在孤舟。心常懸象魏，迹若參公侯。縱橫致君術，思一伸良籌。
遊子中夜心，功名忽嗟暮。黑貂空上書，甘泉方獻賦。白日驚壯齒，青雲有英顧。收采苟不時，珊瑚亦生蠹。
漢鼎鴻毛輕，諸侯爭弄兵。吳魏已先定，玄德思功名。據鞍髀肉消，感激淚沾纓。南陽有奇士，三顧精誠傾。龍變得風雨，指麾霸王成。日月若長在，永永懸英聲。
碧落登真訣，太霄蕊簡書。安得松喬子，仙階一授余。載攬彩虹綏，去登紫雲車。飄然遠氛俗，志逸如龍攄。
曲逆漢功臣，少年嘗窘厄。巷館雖席門，軒車盡嘉客。事魏言不從，說楚謀無獲。來歸隆準公，罄伸圖霸策。絳灌競生妬，讒非相見迫。封金欲拂衣，將舉鸞皇翮。豁達英主心，信遇終無隔。小節不掩名，勳庸自輝赫。
禰衡鸚鵡詞，揮翰無停綴。狂甚於接輿，才不容當世。身居桴鼓下，心在雲天際。黄祖悁忿來，殞之如虎噬。淺水游巨魚，宜失縱橫勢。
玉樹拭不滅，柳带柔堪結。惠然貞歸心，皎若天山雪。羅幕生春風，珠簾鑒秋月。滄波燕又歸，尺書胡斷絕。
萱花不須折，安足忘君憂。青銅莫頻攬，適令驚鬢秋。謝安壯未仕，定遠晚封侯。功名俱磊落，時來豈自由。
直言如霜刃，卒發傷人意。痛貫丹誠中，無與金瘡理。緘恨若瘢痕，終身難棄置。伺隙果報時，遂陷無情地。雖悔安可追，弗反同奔駟。君子慎樞機，言之豈容易。
楚畹種芳蘭，發生逢早春。萌芽初蕺蕺，枝葉俄莘莘。幽叢秋既老，芳氣冬爾薰。馨香當還風，晻藹來襲人。百草莫相妬，從之爲爾鄰。深林莫蓋藏，芬然亦自伸。朝采暮采來，虹綬瓊瑶人。
天風吹雨來，黄土爲柔埴。一經女媧手，蹶然含性識。悲哉商子孫，不能述祖德。愚樸變澆漓，化之尤費力。
余聞靈鳳膠，可以續繼弦。又聞返魂香，招魂以其煙。因念三季時，人爲世態遷。遷之不自覺，純信成險艱。中含妬與忌，外即怡溫顔。覆人如覆舟，先示其甘言。中夜蹈虎尾，霧海生波瀾。投彼機會時，傾亡果忽然。願得靈鳳膠，續之於仁賢。願得返魂香，返其淳化源。免令古樂府，高歌行路難。
廣陵秋節半，旗鼓迓靈濤。鰌沈雲海遠，風激雪山高。壯哉水濱人，游爲水中豪。弄濤若平地，輕命如鴻毛。古稱公無渡，弱渡堪悲號。憑深良足畏，知險可先逃。甘言毒人藥，巧笑刳腸刀。狎玩終罹禍，險甚於滔滔。昭然聖誡，勉旃於爾曹。
赫赫英豪士，韓侯令子孫。千金募死士，博浪報君冤。國耻尚未雪，驥足俄驚奔。待搏如猛虎，未耀同朝暾。霸略師黄石，大計當鴻門。談笑定安危，功業遂隆尊。鸞皇不啄粟，麒麟不駕轅。將從赤松遊，高謝漢皇恩。一旦君臣中，奮宗物論喧。片詞爲密勿，四皓如飛翻。進退存亡間，以智爲身潘。
嶧陽生孤桐，擢斡八尺高。風雨萌枝葉，鸞皇棲羽毛。天質自含響，衆木非其曹。斵爲綠綺琴，古人貞金刀。所製有法象，不敢差釐毫。重詳舊譜錄，試撫觀均調。其聲清以廉，聞者不貪饕。其音安以樂，令人消鬰陶。彈宮聽於君，君德如軒堯。彈商聽於臣，臣道如夔皋。不覺起蹈舞，形逸同翔翱。願以七寶妝，薦之於天朝。玉軫朱絲弦，輝華近赭袍。一彈南薰曲，解慍成歌謠。
止水明沈沈，鑒貌未鑒心。凡鳳舞蹌蹌，知聲未知音。楚王欲圖霸，不識韓淮陰。淮陰漂母家，獨得千黄金。
東風麥壟青，白日桑陰清。一雉欲媒衆，衆雉無猜情。五步一飲啄，十步一飛鳴。闇中觸駭機，鏃發如流星。洞徹羽毛質，低摧錦繡翎。却宛若召客，子常非好兵。讒言既交搆，禍難即隨生。齊王聽遊說，韓信急功名。三軍雖罷戍，一命遽遭烹。古來不疑地，悔吝堪相驚。
赫日生炎暉，鬻冰言及時。邀利有得色，冰消俄若遺。兩失俱無猜，雖悔安可追。仁惠當務遠，勿使失其宜。
春樹桃與李，美果終得嘗。莫樹枳與棘，芒刺還相傷。君子所樹黨，在擇賢與良。其黨苟非人，爲禍亦自殃。蓄者本鉛刀，用欲如干將。豢者本款段，騁欲侔驌驦。辨之胡不早，堅冰自履霜。
金蟬飾綠雲，細靨蕊黄新。南浦解清珮，西谿采白蘋。密竹映深花，湖山日欲曛。春腸知已斷，脈脈兩難親。
吳艷若芙蓉，乘舟弄湖水。照影不知休，雲鬟墜簪珥。含笑忽迴頭，見人羞欲死。歸去入花谿，棹濺鴛鴦起。
金陵王氣消，六朝隳霸業。白雲千古恨，空江照樓堞。虎丘羅蔓草，姑蘇委楓葉。懷賢思伍員，靈濤浩難涉。
憶昔長安道，與君初相識。密雲滿天來，不見南山色。美酒斗十千，一醉情歡然。胸中雲夢澤，眼底高陽客。狂呼月華人，撫弄雲和瑟。揮鞭過渭川，館第相留連。朝簾杏花露，暮樓楊柳煙。流輝今六稔，交情益相審。忽忽披君文，如截機頭錦。過本生天涯，散金常破家。東方上書志，高欲凌丹霞。安能常戚促，雀啄秋田粟。海路與天遥，鸞皇好相逐。
繡嶺葱蘢浮瑞氣，雲樓靄闕明珠翠。禁城緣嶺連九天，一片笙歌如鼎沸。我恐紫麟丹鳳洲，移於近甸資宸遊。東將太華爲城雉，北以渭川爲御溝。又疑西王開月圃，白雲仙都紫雲府。碧瑶新宮初搆成，借與明皇自爲主。開元之末天寶初，天下太平方晏如。萬幾多暇頻遊宴，青門道上馳鑾輿。長樂岐頭霸陵岸，新豐市井驪山畔。百里煙波錦繡明，寶馬香車若珠貫。宮中湯泉瑟瑟文，潺湲長以蘭麝薰。白玉蓮花蹙飛浪，珠堂繡殿溫如春。貴妃承恩貌傾國，三千宮女朝霞飾。謝家有女名阿蠻，歌舞織柔柳無力。頻喚入宮恩寵厚，金粟臂鐶頒賜得。秋來嶺上霜月明，光照組練金吾兵。槐煙柳露咽宮漏，玉笛一轟巖壑驚。春來嶺下春波綠，夜聽琵琶將理曲。幽咽輕攏慢撚聲，鸞皇引雛啄珠玉。嘗記乘輿避暑時，御衣輕似紅蕖絲。翠輦將遊石渠寺，探得姚崇乘小駟。往來綠樹影中行，清凉適稱逍遥意。荔支顔色燕脂紅，生於南海煙瘴中。南海地遥一萬里，使臣日貢華清宮。六宮每從鸞輿到，遺珠落翠長安道。百司既奉玉乘歸，湯宮橫鎖黄金扉。門戈陛戟旨繡衣，朝鐘暮鼓含清輝。參差天上朝元閣，往往紫煙飛皓鶴。至今碧落星宿繁，猶似當時掛珠箔。
春宵已闌更點急，煙柳濛濛露花溼。畫堂深邃樓閣寒，碧紗窗中月華入。早鶑百囀催朝陽，簧言綺語何鏗鏘。雲飛雨敬夢初破，聞時滿枕梨花香。聲宛轉，十三弦高指撥軟。宮喉徵舌多改變，圓於珠，細於線。韻玲瓏，湘妃調瑟煙靄中。珠纓寶玦遽相觸，江風細響修篁叢。或纖柔兮同彩縷，繡得輕煙纖微雨。或輕麗兮如彩毫，畫成曉景描春朝。間關歷落意不盡，花中似索鸞皇饒。逡巡曙色浮林際，菊花毛衣金作袂。一片蘇張俊辯心，長與春皇巧遊說。
高唐晚峰欲生雨，空山啼猿風嘯虎。春雲數片留南浦，自與鴛鴦共飛舞。
春半桃花水初下，一溝潤綠元如砑。夾道官城數里中，靜稱潺湲明月夜。千門萬戶建章宮，金鎖橫門溝闇通。三月花飛若零雨，水聲何處咽香紅。
春色初從江國來，湖邊楊柳嶺頭梅。梅花飛雪柳垂带，遞次相將時節催。春力欺寒過江北，深谷黄鸝生羽翼。曉月輕煙禁苑啼，南園桃李已成蹊。就中何處芳菲好，春波飛絮魏王堤。我憶去年暮春月，京洛新妝丹鳳闕。天津水綠煙樹深，萬井笙歌牡丹發。天子鑾輿駕幸時，嵩峰瑞靄籠郊圻。扈從千官與萬騎，翊衛羽休兼佽飛。六宮隨駕羅珠翠，諸王從行陪七貴。香氣成霞金犢車，嗚珂中節虹龍駟。朱橋細柳端門前，畫舫橫塘會節園。朝花貴俠珊瑚席，夜燭嬌娥玳惠筵。西樓殘月深宮漏，明河半沈垂北斗。縱飲貪歡意未闌，紫陌喧喧人已繁。玉鈎掛簾開雉尾，曉日赭袍朝至尊。方今寓止臨清渭，杜門無與天涯異。殊忘詩酒狂蕩心，但悅琴書高古意。可惜春芳漸欲歸，五陵煙草方離離。迴憶當時洛陽道，歌魂空與殘花飛。
白蘋洲暖春風生，畫樓檻上銀箏鳴。鏗鏘節奏急復慢，空中一部天樂聲。三十六宮深窈窕，繡楣藻井光相照。十三弦上千般聲，朝靄微吟暮煙嘯。夜來親向月中聞，繁音錯節何紛紜。碎如鸞鈴與珂珮，巫山隊仗迎湘君。晚來金屋愁微雨，風細箏聲不全舉。依希嬪妾怕人知，啾啾切切私相語。洪纖斷續何所拘，鳳凰著對飛鸞孤。梧桐枝邊泊未穩，琅玕島上鳴相呼。有時主奏俄中絕，宮商斗頓如刀截。杏花露重鴛鴦寒，空見如霜滿庭月。有時半日全無風，一一暮天樓閣紅。唯聞鳥雀啄弦上，暖珠寒玉何玲瓏。清音朝朝與暮暮，誤聲不管周郎顧。祗嫌雅鄭交奏時，寶鐸丁冬闇相妬。
玉關秋早霜飛速，代馬新羈逞南牧。胡人背信闚漢邊，刻箭爲書召戎族。漁陽烽火照甘泉，疆吏飛牋至御前。睿謀英武何神速，鑾輿自欲平三邊。百萬羽林隨駕出，殺氣皇威先破敵。賊臣喪陣遽奔逃，漳水波清因駐蹕。宮錦戰袍花鬭新，繡韉珠絡金麒麟。天顔威武不可犯，垂鞭按轡視羣臣。金吾隊仗如鱗萃，環衛旌旗徑千里。漢皇曾上單于臺，壯心磊落侔風雷。比量英武不足數，聖文神武雙全才。勢可驅山塞滄海，紫氣逶迤龍鳳蓋。金花簇歛若星羅，寶細乘輿翼雲旆。塗山禹帝戮防風，涿鹿蚩尤死戰鋒。鋒鋩俱染玄黄血，爭如不陳而成功。示暇皇歡有餘意，御筆題詩饒綺思。翰林承旨先受宣，西掖詞臣及近侍。詔命交酬繼和來，君臣道合何如是。和氣感天天地寧，日融瑞景籠八紘。風生旗旆翻龍鳳，霜嚴鼓角喧雷霆。海神來受軍門職，太上禱兵尊帝德。牢籠萬國頓天綱，天綱恢恢恩信廣。胡兒潰散何比之，大明升空逃魍魎。漳川地闊霜草平，合闈會獵布天兵。六師雄勇一百萬，六班侍衛交縱橫。鐵衣間耀金鎖甲，鼓旗雜錯槍刀鳴。霓旌似係單于頸，獵騎如破匈奴營。鵰鶚猙獰搦狐兔，花驄躍龍驕在御。弓圓明月金鏃飛，妖狐中鏃駭天機。兵師會合如波注，山呼萬歲震邊陲。東海爲樽盛美酒，斟酌酒漿摻北斗。鸞刀割肉若邱陵，軍聲洶如獅子吼。三公拜舞百辟隨，鳴珂飛鞚星離離。雲舒二十有四纛，傳宣罷獵整魚麗。勝氣威聲壓千古，堪笑驪山稱講武。直館微臣樂扈隨，太平盛事今親睹。會看金泥封禪儀，拜章別獻新歌詩。歌詩何以容易進，爲受文明天子知。
西樓置酒賓客歡，西樓酒闌夜亦殘。汪汪月華如玉盤，酒力不禁明月寒。
暮春慘慘黄昏雨，零落櫻桃斜掩戶。未張燈火簾幕深，樓閣巢寒聞燕語。昔時常說長安好，而今厭走長安道。蘇秦辨說長卿才，自笑功名胡不早。人悄悄，倚柱時，情脈脈，無人知。憐春惜遠情不盡，斜雨兼花闇濕衣。
洛陽少年稱李謩，衆推橫笛多功夫。當時教坊第一部，算得比衣皆不如。天津楊柳籠橋綠，朧月澹煙何處宿。不怕金吾禁夜嚴，偷得新翻禁中曲。曲中次第能記持，盡向喬欄闇譜之。性聰心慧歸來習，分明把向月中吹。五音嘈囋相攙出，呼宮吸徵尤奇崛。誰羨曹綱善琵琶，未說陽陶能觱栗。纏聲不斷如連環，重聲忽轉如迴山。清新不比落梅曲，飄颻乍象霓裳翻。碎節繁音交砉騞，南箕鼓風簫籟窄。一斛明珠一索穿，撒落金盤催曲拍。錚摐大抵聲雄豪，歷歷出羣宮調高。豐隆驚得蛟螭起，雨趁雲隨初嘯嗥。每到換頭多頓挫，一聲忽迸疑轟破。玲瓏祇許牙枝催，清脆不容他樂和。宮城響應聲更輝，夜靜月明諸處聞。何人懶憶馬南郡，知予已勝桓將軍。明皇上樓初聽得，聽罷沈呤都不測。宣令徧詢坊巷中，旋使王人捕入宮。李謩悉心以實封，皇慈由是寬其罪。後來落魄如散仙，扁舟玩月江湖天。繡囊探出金線管，揚眉舐脣徒自憐。驚神動鬼吹一曲，指法尤高氣海圓。波浪無風帖然靜，千里水面鋪輕煙。水族精靈潛鼓舞，老龍變見來相顧。因將鐵笛相對吹，李謩未識無驚怖。乃知藝但出衆奇，不獨人知鬼亦知。
高高百里一屈盤，八十四盤青雲端。星辰淋灕瀉瀑布，嵐樓雪寺五月寒。殘陽忽黑雨雹飛，霹靂火著枯杉枝。登臨慨然小天下，迴時一顧東海涯。細看朝陽初出時，火精轉毬百尺圍。曈曈曨曨浮在水，峨眉朝雲已如綺。
南谿秋水深淪漣，南村美人來采蓮。蓮花灼灼葉田田，芳桂輕橈蘭作船。采采紅蓮幾成束，蓮枝交衮相撐綠。蓮蕊滿衣金粉撲，蓮子爲盃葉爲足。唱歌相並畫舸舷，願得采賢如采蓮。樊姬昔時進燕趙，幾人精彩朝霞鮮。中有二人賢於己，柔明婉順君王前。堪嗤羊侃錦繡妾，艷歌留怨朱絲弦。
沈沈鸞殿垂珠箔，祥烟瑞氣含樓閣。三十六宮明月中，夜靜無風花自落。寶屏珠帳一夢時，靈仙初降趨丹墀。煙衣霞綬赤瑛珮，鈞天樂部前參差。合奏鏗鏘向金屋，云是仙鄉紫雲曲。朱弦遠召舜湘靈，鳳管應呼秦弄玉。天漢星流夜既闌，露零珠樹彤庭寒。芙蓉枕上夢初覺，猶聞庭際聲珊珊。上曉五音十二律，仙曲計持心歷歷。金線龍頭紅玉笛，新聲吹得情飄逸。應是夔襄樂府魂，翻得雅音聞至尊。俾與霓裳羽衣曲，遞相奏向梨花園。
衣鮫綃兮美人，采白蘋兮水濱。裊翠翹兮爲飾，步羅襪兮生塵。兮遠道，萋萋兮芳草，遠山眉兮澹掃。
天如瑟瑟盤，恢廓憶萬里。古稱天傾西北半在地，夜轉繁星磨海水。逡巡轉上星彩高，北半未定光飄飄。楚王夜入章華宴，紅綃燭籠滿宮殿。美人歌舞雲雨迷，不知寒漏催銀箭。
花菲菲，柳依依，留春不住送春歸。春歸何處堪圖畫，春盡江南日暮時。黄鸝啼多芳草遠，青梅子重楊花飛。人生三萬六千日，與君復有明年期。
北風慘慘生微雪，微雪片片皆橫飛。梅花柳絮隨人歸，黄雲千里凝無輝。唯念蓬蒿何處客，縕袍不暖饑且贏。
曉月蒼蒼向煙滅，朝陽焰焰明丹闕。杜鵑催促躑躅開，鶗鴂已鳴芳草歇。芳春苦不爲君留，古人勸君秉燭遊。願與松喬弄雲月，紫泥仙海鸞皇洲。
紫皇御天方視事，將擇靈官補仙吏。金波古殿寒星簾，虹節蜺旌觀就試。白晰仙人皆尋衣，衣冠森列蟾蜍墀。寶盤初賜紅霞饌，斗魁挹酒空淋漓。水精地上宮花折，枝柯渥丹花艷白。高於建木老於椿，其名仙桂長含春。又有驪龍長萬尺，波濤爲屋淵爲室。逆鱗滿頷如鋒鋩，觸之則怒無人當。旁有明珠夜月光，宛轉炫耀生靈芒。能探驪珠折得桂，方許驂鸞駕鳳皇，方令碧落爲星郎。君曾再對珠旒試，君才堪作仙宮吏。驪珠粲粲蟾枝香，紫煙華綬黄霓裳。風裝雲馭慣升陟，太霄瀚海嘗翱翱。願以橫天之鵬爲逸駕，垂天之虹作飛梁。馳雷走電以驚策，叱風揮雨前啟行。結水精珮雲錦章，隨君一至於仙鄉。
藍谿中，荆山峰，結靈凝粹生羣玉，飛英蕩彩如長虹。野人初向深崖得，蹋著雲根風雨黑。滿把晶熒雪霜色，特達天姿幾人識。治玉之工初琢成，熒熒輝彩鏘鏘聲。方瑚圓璉薦宗廟，蒼珮玄圭頒帝庭。堯兵曾用丹浦戰，漢斗已碎鴻門營。我願琢爲北斗柄，指麾五星齊七政。庶使陰陽造化機，四時六氣隨吾令。
潁川處士情高古，閑卧煙霞向南浦。忘却簞瓢陋巷貧，耽嗜琴書醉歌舞。昨日西風生凜冽，江天慘慘陰雲結。雲色蒼黄千里同，晚來旋旋飛輕雪。寒條黏綴生梨花，梅飄絮蕩相交加。危樓粉飾軒窗冷，橫橋玉碾欄干斜。高人嘯傲吟情動，醉拾江毫呵曉凍。狂才意度若元白，滿牋靈怪如麟鳳。因遣橘僮封寄余，門者稱有陳君書。殿開詠雪六十字，水晶盤中明月珠。字字纍纍可編貫，句句綿綿意不斷。恨無瑛瓊奉報酬，勝得美人錦繡段。君不聞吾皇在上致太平，地不藏珍天降靈。時聞刺吏奏河清，又報諸侯賀景星。君心幸有經綸術，休向江湖隠聲迹。雲眠雪嘯意雖高，爭似金鑾侍赭袍。不民虹綸十二犗，明月爲鉤釣臣鼇。
東郊驛樹連理枝，西廟叢篁十丈圍。堪將輕素命人畫，賫爲方物歸京師。公署石楠圓似蓋，畫樓北面當廳檜。桐谿怪石勝太湖，賤如泥土無人愛。天生彌材地且卑，空山老朽人不知。人不知，睦州右史作歌詞。
昨日北風高，霏霏滿天雪。千里六出花，六日飛不歇。深山深一丈，樹木凍欲折。平地盈數尺，布肆不成列。覆物生輝光，照人清皎潔。紫塞羣玉峰，滄溟白銀闕。篁竹爲琅玕，松風篩玉悄。官吏來參賀，物情亦感悅。瘴癘已消除，豐穰及時節。長吏因疾恚，請假來一月。病眼爲寒昏，風頭因冷發。湯藥厭服餌，酒肉悉罷輟。夾幕映重簾，爐茵與衾袍。祿粟不憂饑，帑俸無乏絕。江海主恩深，素餐心激切。兒童溫且飽，當風泝凜冽。朝索暖寒酒，暮須湯餠設。不知有饑寒，燈火夜暖熱。越人輕活計，舂稅供膏血。及至風雪時，日給多空竭。樵蘇與綱捕，負薪冰路滑。口噤無言語，股慄衣疏葛。藜藿不充饑，凍餓多不活。慚惶襦褲恩，徬徨空殞越。因作苦寒行，聊與兒童說。
詔守江西新定郡，二年撫俗誰相問。白浪青山繞郡城，卧理煙霞稱嘉遯。帝鄉迢迢天一涯，子牟戀闕人不知。慷慨情懷何企慕，宋璟政事杜牧詩。六縣萬家人輯睦，魚鹽利人茶貨足。公家事簡案牘稀，芳草疏籬映空獄。楊柳湖邊觀釣魚，芙蓉池上靜看書。優游天爵浩然性，貴如三入承明廬。靖節先生來訪我，欣然延入皇堂坐。歛襟欲坐先發言，捧出尺書雙袖間。七軸好詞同跪授，儒雅禮豐情意厚。主人識鑒非延陵，金石何煩榮固陋。且置瓊瑶未暇看，高談如綺有餘歡。黄鸝百囀天欲暮，客去斜陽已半軒。焚香道院無人到，風花拂几收真誥。却取文編一一看，南朝體制多淵奧。兩軸七字五字詩，珠貫纍纍樂府詞。古於禪月畫羅漢，麗於范蠡進西施。議論精微窮理窟，賦詠升高能體物。一篇序送周子通，飄飄思若翻冥鴻。自有滄浪高尚志，因人命筆生詞鋒。嘗聞水國清輝殿，曾事吳王侍文宴。田園未遂歸去來，嚴子臺邊知一縣。古人窮則善一身，達則惠澤如陽春。一邑生靈如受賜，何須兼濟方爲貴。金門吏隠能安身，何必棄官爲逸人。桐廬山水幸堪賞，歌詩酬唱且相親。
醴泉少府王評事，秀氣神清好奇異。讀書擊劍善彈琴，仲容信是青雲器。我從蜀國來咸秦，長安久客多風塵。因此移居清渭北，與君在彼初相識。相識經今二十年，支離契闊長相憶。去年罷直西掖垣，君亦醴泉方解官。關中路遥宛丘道，不遠千里來相看。我忝淮陽知郡事，郡齋喜聞嘉客至。槐花橫時初到來，菊花開時言欲迴。主人苦留留不住，爲君采菊登高臺。高臺臨古道，北走還京秋已老。白日遠長安，西歸出關天已寒。神仙作尉道雖在，骨肉爲累心且寬。與君俱年五十一，老去時光轉堪惜。況今秋暮冬欲殘，七十唯餘十八年。未知十八年之間，悲歡得喪與險艱。到得七十即爲幸，此外浮生何足言。明日正逢重九日，未忍與君張祖席。樽前新菊含露滋，茱萸丹實星離離。茱萸擷芳菊延壽，壽酒滿滿莫固辭。淮陽郡吏若早替，帝鄉即有相見期。兩制交朋若相問，爲我勤勤多謝之。
靖節先生曾賞菊，東籬有霜花正開。翰林主人共賞菊，北門吟詠有餘才。一唱再和才力健，兼金酬以瑛瓊瑰。善歌使人繼其志，遠寄淮陽知郡吏。淮陽郡中方燕居，跪讀重緘尺素書。中有五章章八句，復有三章同一處。五章千葉菊花詞，一章副翰學士詩。一章酬和季左司。人前再讀與三復，人從日邊初到時。歛手先問諸學士，駭目乍闚文字奇。兩制別來今已久，朝寄苑丘權太守。眼底唯嫌簿領繁，耳冷不聞騷雅言。重陽錫宴不得與，湛露空思奉至尊。忽捧新詩若爲意，聞詩勝得千金賜。受知益感恩顧深，吟賞請言清麗致。清如玉樹生天風，麗若露花開錦宮。水精盤中置明月，絳火珊瑚枝葉紅。珍則難酬青玉案，文律詞鋒併化工。因事喻懷堪自惜，神化丹青與刀尺。丹青暈淡刀尺裁，先春雪中生早梅。春饒桃李及時發，牡丹占斷芳菲來。芍藥羞人嬌且妬，玫瑰倚欄笑欲語。帝里春從何處歸，巫山雨散朝雲飛。遺紅墮翠歸天下，不失年年三月期。天生百卉各有時，彼何太盛此何遲。兼葭蒼蒼凝白露，西風蕭蕭向秋暮。月華籬落有霜華，映籬叢薄生黄花。花寒葉冷無蜂蝶，固無寶馬與香車。每因九月當重九，暫時采擷浮樽酒。金鈿浮動萬歲盃，爲君慶祝南山壽。菊不能言爲作歌，金壺酒傾生綠波。重臺千葉若堪賞，栽培好近金鑾坡。
聖德昭彰動天地，歲歲豐穰爲上瑞。明年有閏節氣遲，冬深有雪方及時。三農但喜及時雪，天心帝力豈得知。臣忝頌條居近輔，勸課農桑理輿賦。宛丘之下爲封部，宣布皇恩愧襦褲。王澤流而有頌聲，因而拜手獻歌行。歌云歲云暮兮日云暮，白雲初向斜陽度。斜陽韜掩雲舒布，慘慘陰風生北戶。風來带得霏霏花，花輕片片如瓊葩。凍黏寒綴紛交加，陌上逡巡鋪玉沙。琪樹瑶臺相間出，落梅墮絮初堆積。映箔橫沾翡翠紋，拂窗斜度瑠璃隙。飄飄千里度龍山，袤丈蕭關與玉關。海上銀臺對金闕，水精簾櫳鑒明月。萬年枝上夜輝光，上林先似梨花發。黎元有望既滿望，手足舞之而蹈之。因思去歲在京師，國家將議改元時。時雪未呈盈尺瑞，百神奔走應禱祈。海風吹起澄江練，織女金刀碎裁剪。剪作天花撒翠微，茫茫六合生光輝。明月宮中玉臼杵，霜兔擣藥雲母飛。風篩乍似琅玕寶，翔鸞飛下啄瑶墀。金門廊廡龍尾道，賀雪千官趁朝早。吾皇爲喜表豐年，六出飛花不令掃。樞相侍臣初奉宣，宣赴中書賜御筵。光祿移厨供玉饌，上樽賜酒中官勸。宣令不醉不得歸，席上仍令各賦詩。詩成封進同奏謝，御制歌行競傳寫。拜舞歡呼感聖明，千年遭遇作門生。微臣忝幸在兩制，得以歌詩樂太平。而今出典淮陽郡，組綬輝華佩金印。才微任重副憂勤，履薄臨深守廉慎。聖人德澤如陽春，陽春及物無不均。微臣懷抱如葵藿，葵藿向陽堪喻身。今因瑞雪獻歌詠，西垣再願縯絲綸。
玉人欲歸留不住，南山出雲作朝雨。雨中却柅使車輪，主人重得延嘉賓。嘉賓有詩留別我，句句高奇字字新。新若新花凝宿露，高似秋天曉星布。奇於雲起成峰巒，鮫人淚珠盈玉盤。浪大月照如金線，金線交加珠可貫。玦離環合間珠圓，風生玉步聲珊珊。珍奇若此爲重賜，齋沐焚香然後看。三復吟看既忘倦，命筆和來才思緩。桃李難酬瓊玖珍，野老美芹聊贄獻。與君俱是錦江人，今幸星軺來過陳。鄉情交分忍輕別，少留可待早秋辰。秋光月華伴行色，步步隨君歸紫宸。
金殿嘗聞金口言，詞臣官職是神仙。三年偶忝西垣職，致身似得文章力。感激思酬聖主恩，危言所以難緘默。出入金門與玉堂，屢因狂直拜封章。禦戎救旱無上策，言詞不足動君王。改官出職歸郎署，粉圍正秩慚叨據。仍命淮陽頒詔條，元正不得與趨朝。中書舍人捧寶策，加美徽稱尊帝堯。大明殿裏上壽酒，翰林學士先羣寮。獨有淮陽知郡吏，爲典郡符蒙借紫。閤門引謝正衙辭，撰日忽忽辦行李。都門柳色早春天，繁臺寺中排祖筵。離盃滿勸不惜醉，醉別上馬魂黯然。客心易感須如是，迴思故國三千里。子雲相如俱蜀人，我今五十君青春。春秋鼎盛正清貴，我年漸似下坡輪。下車猶未踰期月，官舍初經禁煙節。殘陽乍聽吹角聲，臺榭梨花簇香雪。獨酌不歡何所爲，孤懷無緒懷己知。十八學士相念否，應笑骨凡格且卑。地仙敢言謫仙宦，海槎却有上天時。陳州去京地不遠，莫惜音書來慰勉。若得工夫可作歌，歌中言語不厭多。畢三情旨頗似我，向二宋四及李大。請與副閣王舍人，呈似此歌希唱和。
逢君南浦落花時，送君南浦草離離。離魂自與白雲斷，兩槳去時乘夕暉。昔時漢家稱八使，登車便有澄清意。吾皇宵旰念黎民，歌詠皇華遣使臣。昭文館殿選學士，巡撫使名名號新。二人分得淮南道，人自日邊來既早。敷宣朝旨達君恩，淮陽父老私有言。言逢太平歌且舞，利病達聰皆悉聞。我昔南宮與西掖，後來謫宦爲遷客。慶澤量移往單州，長淮塗次泊孤舟。昌黎工部未相識，一見怡然如舊遊。詩酒論交各相許，何如李白杜工部。海上往來將月餘，煙波寄詩兼寄書。書裏情深若江漢，詩中意重若瓊琚。今說歸京忍輕別，別夜波光蕩明月。若到朝廷話鄙夫，爲說子牟心戀闕。闕下交游憶者誰，翰林蘇畢韓損之。憑君與達相思意，夢向金鑾欵北扉。
河朔受詔書，移官向湖外。初問禁法茶，次問丁身稅。稅口微四百，茶利高十倍。老死及充軍，縣籍方消退。采摘不入官，公家定科罪。何以升平時，遺民猶未泰。何以在位者，興利不除害。我願罷秩歸，天顔請轉對。一言如沃心，恩波必霶霈。
歸去來，詩不云乎，王事一埤遺我兮。終日孜孜，心力疲勞齒髮衰。爾今已年五十二，前去七十幾多時。爾性雖拙頗好學，爾才雖短頗好詩。文學歌詩之外非樂爲。金門玉堂若無分，隨分官職胡不歸。苟能遣得婚嫁累，又何苦憂伏臘資。爾不聞仲尼曰，飯疏食飲水。曲肱而枕之，樂亦在其中，浮雲富貴非爾宜。表聖表聖，爾當念茲而在茲，勿使無其實而有其詞。爾若捨靈龜而觀朵頤，無乃見爾癡爾癡。
帝里來朝謁，林泉却憶歸。得詩從史閣，掃石向巖扉。雲伴離丹闕，猿窺換紫衣。天台壽昌寺，山水有光輝。
憶昔嘉州歲已周，西林僧舍未曾遊。可憐遥見如圖畫，竹箐南邊露寺樓。
下車逢歲歲旱，禱廟望秋成。火輪轉曈矓，赤日彌高明。稻苗已枯死，麥壠不堪耕。
自知不是明時用，爛額焦頭力謾多。
郭璞書臺古釣灣。
高高百里一屈盤，八十四盤青雲端。
諸峰居蜀右，夕翠染巴東。
璇題飛白御毫新，三體瓊章妙入神。特賜禁林爲盛事，只緣明主重名臣。青編輝映輕前古，丹地深嚴隔世塵。金籙禎祥非是寶，玉堂名號此方貞。恩榮誰比烟霄客，文彩長懸日月輪。爲報鼇宮主人道，蓬萊全勝昔時春。
赫赫威聲震百蠻，昔携筐筥溷谿山。無人爲起文淵問，端的珠還薏苡還。
金僊子便是師師，高道寧容世綱羈。浩浩心田龍可擾，飄飄行止鶴應知。塵機擺落超三界，古篆沉研冠一時。莫怪伊余苦珍重，白蓮花社有心期。
鴛鷺行中已著名，頌條暫慰遠民情。道途行去乘軺貴，鄉里過時畫錦榮。鈴閣曉開江月滿，戟枝寒照雪峰明。知君游刃多餘暇，莫忘新詩寄鳳城。
旌陽舊山曲，書室構山前。景物塵埃外，軒窗樹石邊。寧惟集儒業，兼恐混神僊。百行家門最，宜當世有賢。
漢業中微炎祚衰，四海姦豪竊神器。南陽龍虎方鬭爭，赤伏真人正天位。先生高隠來富春，耕耒青山自如意。一竿漁釣樂幽深，七里溪光弄蒼翠。朝中天子思故人，物色寰中引其類。先生獨步衣羊裘，咳唾浮雲輕富貴。足加帝腹傍無人，星動天文失躔次。卓哉光武真聖君，終使狂奴畢高志。雲臺千尺盡功臣，誰肯回顧釣臺地。
不會持竿意，由來善一身。何如事天子，就削漢功臣。亂木凋雲際，幽禽散水濱。空餘臺下月，千載屬漁人。
重名清望徧華夷，恐是神仙不可知。一舉首登龍虎榜，十年身到鳳凰池。廟堂只是無言者，門館長如未貴時。除却洛京居守外，聖朝賢相復書誰。
惟有夜來蝴蝶夢，翩翩飛入刺桐花。
斗懸金印心難動，屏列春山眼暫開。
昔日南泉親斬却，今朝耶舍示玄徒。而今賣與諸禪客，文契分明要也無。
三事天衣兩字師，長安風月更誰知。閑騎劣馬尋碑去，醉卧荒廬出寺遲。辭贍不容誇犬子，興闌兼許吐魚兒。左馮假道來看我，正值嚴冬大雪時。
曾趁東風看幾巡，冒霜開喚滿城人。殘脂剩粉憐猶在，欲向彌陀借小春。
未向漆園爲傲吏，定應明代作徵君。家傳奕世無金玉，樂道經年有典墳。带雨小舟橫別澗，隔花幽犬吠深雲。到頭終爲蒼生起，休戀耕煙楚水濆。
景致逼神仙，心幽道亦玄。僧閒來出世，松老不知年。放馬眠岩草，移盃酌澗泉。浮名如脫得，終住此雲邊。
杉松滿寺廊，欄檻倚高岡。郡郭曉雲漠，禪齋春草長。澗青連竹色，山靜带茶香。更有名僧在，茅庵住上方。
數級崔嵬萬木中，最堪影勢似難同。欄桿夜壓江心月，鈴鐸秋摇嶽頂風。重疊畫簷遮世界，稀疏清磬徹虛空。有時問著禪僧路，笑指丹霄去不窮。
午橋今得晉公廬，花竹烟雲興有餘。師亮白頭心已足，四登兩府九尚書。
慎言渾不畏，忍事又何妨。國法須遵守，人非莫舉揚。無私仍克己，直道更和光。此箇如端的，天應降吉祥。
當時不是不窮奢，民樂昇平少嘆嗟。姚宋未亡妃子在，塵埃那得到中華。
一百年來烟爨同，衣冠江左慕家風。兒孫歌舞詩書內，鄉黨優游禮讓中。孝弟筠編爭紀錄，門閭天語賜褒崇。莫將六闕方朱氏，葉葉蒸嘗奉始終。
寵深仙署降新牌，御筆親題重俊才。四字千齡懸日月，兩篇三體琢瓊環。登科郄桂皆同樹，入室丘門盡仰回。寓直靜封芝檢去，密宣榮對玉泉來。職清望峻人稀見，地貴扃嚴畫罕開。多幸謬持黄閣柄，烟霄時得遂游陪。
有花無酒頭慵舉，有酒無花眼倦開。好是西園無事日，洛陽花酒一齊來。
五花密布生門出，三令重宣夙將聽。劃地豈能容賊窟，指天不許見妖星。醪投漢水期分飲，石削巴丘待勒銘。洗盡甲兵安草木，君山依舊望中青。
日耕雲耨雜芝田，洞府遊多隠奉仙。聳秀萬尋連翠嶠，澄明一派接靈泉。鳳書昔降幽居側，鶴駕曾朝瑞日邊。四海高名誰可並，赤松黄石好齊眉。
我昔初機學道迷，萬水千山覓見知。明今辨古終難會，直說無心轉更疑。蒙師點出秦時鏡，照見父母未生時。如今覺了何所得，夜放烏雞带雪飛。
撒手那邊千聖外，祖堂少室長根芽。鷺倚雪巢猶自可，更看白馬入蘆花。
夜半鳥雞抱鵠卵，天明起來生老鸛。鶴毛鷹觜鷺鸞身，却共烏鴉爲侶伴。高入煙霄，低飛柳岸。向晚歸來子細看，依稀恰似雲中雁。
楊廣山頭草，憑君待價焞。異苗翻茂處，深密固靈根。
吾年八十五，修因至於此。問我歸何處，頂相終難睹。
贏鶴老猿啼谷韻，瘦松寒竹鎖青烟。
大洋海底紅塵起，須彌頂上水橫流。
白雲覆青山，青山頂不露。
寶殿無人不侍立，不種梧桐免鳳來。
白牛吐雪彩，黑馬上烏雞。
昔歲高名動九重，衡山別後碧雲空。紫袍親受龍墀上，白足頻登虎殿中。小篆每輕秦相法，隸書猶鄙晉臣功。多才多藝如師少，當世羣賢盡響風。
家寄碧湘濱。
振錫詣華京，頻頻答龍靈。玉階前見佛，金口內開經。論道窮綱賾，深玄極杳冥。褒崇恩爛熳，教化語丁寧。傳作心中印，鎸爲坐右銘。雲飛來北闕，鶴夢去東冥。鼓棹辭梁苑，揚帆過洞庭。到山開御札，鸞鳳滿巖扃。
巋然傍勢浙江東，不羨金庭第一峰。法境常清五十里，妙蓮今現幾千重。清凉解洗枝頭露，變現能飛鉢底龍。平日舊遊今復到，蒼崖邃谷抱長松。
美璞未成終是寶，精鋼寧折不爲鉤。
文章換桂一枝秀，清白傳家兩弟貧。
密葉高叢擁萬枝，女仙成隊綠雲隨。
掩戶閑欹枕。
欲掛衣冠神武門，先尋水竹渭南村。却將舊斬樓蘭劍，買得黄牛教子孫。
惡人須用大枷枷。
撲落非他物，縱橫不是塵。山河及大地，全露法王身。
僧中何事最聞名，筆札高奇是夢英。十八家書垂墨妙，一千年聖遇文明。未將六籍重刊石，已駕三車到化城。此日勞師相枉訪，豁然抱慰平生。
蕙時芳夕九回腸，斂袂東窗待曉光。秦嶺樹高迷隴塞，楚天雲淡隔瀟湘。病餘公斡情多詠，秋晚安仁鬢足霜。休道鮫人落珠淚，微波還擬託陳王。
高宴柏梁詞可仰，橫汾簫鼓樂難窮。已教丞相開東閣，猶使將軍誤北戎。灑淚甘泉還有恨，祈年仙館惜成空。誰知辛苦回中道，共盡千齡五柞宮。
聖朝文物古難過，何事寒門寵遇多。父向石渠新拜職，子從金殿又登科。須教枚馬暫蹤跡，堪笑巢由隠薜蘿。報國報君何所有，一心待欲枕長戈。
沙井地多異，華林景最幽。溪聲常到枕，山色正含秋。樹密苔封徑，庭虛月滿樓。清癯光累世，高義集名流。孝弟家風貴，兒孫學業優。皇恩特表重，朝達咏扁留。精溢千鐘祿，榮過萬戶侯。宦途慚未息，何日遂經遊。
小艇閑撐處，湖天景物微。春波無限綠，白鳥自由飛。落日孤汀遠，輕煙古寺稀。時携一壺酒，戀到晚凉歸。
杉松倒澗雪霜乾，屋壁麝煤風雨寒。我亦平生有書癖，一回入寺一回看。
老情詩思關何處，渾是湘南水岸頭。殘白晚雲歸嶽麓，濃香秋菊滿汀洲。靜尋綠徑煎茶寺，徧上紅牆賣酒樓。西洛分臺素拘檢，繡衣不得等閑遊。
微動風枝生麗態，半開檀口露濃香。秦時避世宮娥老，舊日顔容舊日妝。
花譜名將第一論，洛中最是此花繁。不當更道木芍藥，枝上恐傷妃子魂。
龍門雙闕湧雲煙，雪未飛花雁下前。徹底清流照車馬，分臺御史過伊川。
常思羽衣人，宅此巖崖傍。□□通大道，玄關掩中黄。古朴宮殿□，偃亞松桂香。洞戶漏夕月，木罅生□陽。疊齒上層巔，露井連曲房。斷壁廣橫幕，矗石排吟□。蟄痕燕穴空，乳溜虬鱗張。清泉弄春□，靈草經冬芳。自笑老倒容，誰□刀圭霜。金版佩上籍，玉音歌洞章。□□夜森立，絳節朝飛揚。咫尺仙路高，喧囂機世忙。浮埃走車馬，奔迸多事場。真地擁烟霞，根本無爲鄉。不到久歎息，一來徒悲傷。但聽鏗華鐘，所得心耳凉。
春風夜急銅龍漏，淡月半斜金井闌。已覺亞枝花露重，宿鶑猶睡怯餘寒。
著衣香重海棠風，人在瀛洲御苑東。將對赤墀班未定，井斡樓角且先紅。
玉簫峰下仙君宅，一樹岩花幾百春。當日會稽王內史，如何不見竹間人。
紫殿謁宸極，赤城歸舊山。氣清玄鶴下，語淡白雲閒。路入翠微外，巖栖瀑布間。何當一携手，相與語靈關。
永懷閒訪道，斗上上仙居。瀑水磬聲外，桂花林影疏。山名孫綽賦，觀額葛玄書。已負秋來約，誅茅興有餘。
閒情閒憶事如空，靜讀離騷向郡中。冠劍老年傷遠別，關訶夜月許相同。晚花天氣孤莊雨，流水人間小閣風。行樂及時聊强飲，不須嫌作白頭翁。
賢哲道相扶，經綸本近侍。風雲如有會，霄漢寧無志。月窟桂抱林，粉闈丹漆地。一何華給束，而謂浮名遂。堆積圖史書，朝昏鉛槧事。登瀛才力劣，對問神魂愧。步驟古人蹤，含虛郡子器。獻言既無狀，出守連移次。持憲懷真剛，退藏生寤寐。欲邀丘壑老，靜坐樵魚帥。顥氣留丹田，尺宅分品位。寥寥洞府境，落落煙霞意。金簡題上青，與茲塵土異。
粉闈丹地白頭深，書殿分廊寓直人。不怕花枝驚老眼，可無詩句送殘春。因嗟紅影隨風去，猶爲青叢遶檻頻。更把華燈照深夜，一年情味隔音塵。
巖巖仙都山，肅肅黄帝宮。巨石臨廣澤，千仞凌高穹。肇當融結初，全得造化功。深可蟠厚壤，峭疑接冥鴻。雲軿去路存，丹鼎遺跡空。抽潤草心碧，敷香蓮葉紅。升龍扳矯矯，飛鳳鳴噰噰。而我集仙署，嘗比瀛洲雄。星移婺女間，鳳駕析木東。到覺毛骨爽，坐如羽翼沖。萬事皆氛埃，一氣歸鴻濛。遐哉上聖道，貌與元化同。金簡奠至誠，玉書銘代工。功成解冠劍，棲息期此中。
往歲瀟湘一相見，詩成野逸筆狂顛。近聞歸住長安寺，松老書窗又歲年。
爲郡同卧理，民情識我情。三秋得公事，一月遶山行。砥柱全拋險，黄河日接平。周遭到垣曲，尊大近神京。借助林鹽潤，增饒國計成。虞州訪遺跡，吳坂念長鳴。董澤蒲侵綠，巫咸水傍清。人懷絳縣老，地嘆夏臺傾。下馬聽泉發，登原待月生。盤桓讀碑版，扶持立刀兵。晚靄聞鐘斷，微陽喜雨晴。峭空崖背落，斗截嶺西橫。仙恐臨王屋，高疑見析城。去車知軌轍，連畝有農耕。彩錯翻朝旆，錚鏦擊夜鉦。鑿開青石壁，填貯白雲坑。舊幕憐才俊，嘉言許道亨。何當議險阻，始信說分明。不倦共廉使，常存濟物誠。計時聊就筆，千古愧題名。
山繞華林氣象和，此心猶恨未相過。門閭世表曾顔德，榜帖人登晁董科。春暖花開飄几硯，晚歸雲影在松蘿。公卿無限新詩什，雅詠悠然地益□。
山程授館聞鴻夜，水國還家欲雪天。
漲煙春氣重，貯月夜痕深。
故宮芳草在，往事暮江流。
頻年水國飫鮭魚。
睛山雲罨畫，孤嶼水含稜。
按部先春鳳林野，寫懷空望鹿門山。
馬家公子好樓臺，鑿破青山碧沼開。啼鳥不知人事變，數聲猶傍水邊來。
昔作儒生謁貢闈，今提相印出黄扉。九重鵷鷺醉中別，萬里煙霄達了歸。鄰叟盡垂新鶴髮，故人猶著舊麻衣。洛陽謾道多才子，自嘆遭逢我稀。
八灘風急浪花飛，手把漁竿傍釣磯。自是釣頭香餌別，此心終待得魚歸。
溝中流水已成塵，溝畔荒凉起暮雲。大抵關河須一統，可能天地更平分。烟橫綠野山空在，樹倚高原日漸曛。方憑征鞍思往事，數聲風笛馬前聞。
南沂西泗繞晴霞，北岱東蒙擁翠華。萬里冠裳王者會，千年鄒魯聖人家。高林蔽日無巢鳥，古碣埋雲半吐花。瞻望宮牆空佝僂，敢從滄海問津涯。
八月寒濤濺碧空，片帆悠颺信秋風。探珠直待驪龍睡，莫遣迷津浩渺中。
怪得池塘春水滿，夜來風雨起南山。
挑盡寒燈夢不成。
撥盡寒爐一夜灰。
王霸興亡劫幾塵，鴻溝依舊鎖寒雲。不將帝業追三代，祇把河山割半分。故壘已隨流水盡，歸鴉空带夕陽曛。西風立馬頻回首，那忍猿聲隔岸聞。
忍把浮名賣却閑，門前流水對青山。青山不語人無事，門外風花任往還。
寒蛬入夜忙催織，戴勝春深苦勸耕。人若無心濟天下，不知蟲鳥有何情。
秋光都似宦情薄，山色不如歸興濃。
四窗滅盡讀書燈，窗外唯聞步鐸聲。辜負江山好明月，閑來此地趁虛名。
蜀國富且庶，風俗矜浮薄。奢僭極珠貝，狂佚務娛樂。虹橋吐飛泉，煙柳閉朱閣。燭影逐星沈，歌聲和月落。鬭雞破百萬，呼盧縱大噱。遊女白玉璫，驕馬黄金絡。酒肆夜不扃，花市春慚怍。禾稼暮雲連，紈繡淑氣錯。熙熙三十年，光景倏如昨。天道本害盈，侈極禍必作。當時布政者，岡思救民瘼。不能宣淳化，移風復儉約。情性非方直，多爲聲色著。從欲竊虛譽，隨性縱貪攫。蠶食生靈肌，作威恣暴虐。佞岡天子聽，所利唯剝削。一方仇恨興，千里攘臂躍。火氣烘寒空，雪彩揮蓮鍔。無人能却敵，何暇施擊柝。害物黜貨輩，皆爲白刃爍。瓦礫積臺榭，荆棘迷城郭。里第鎖苔蕪，庭軒喧燕雀。斗粟金帛市，束蒭羅綺博。悲夫驕奢民，不能飽葵藿。朝廷命元戎，帥師盪兇惡。虎旅一以至，梟巢一何弱。燎毛焰晶熒，破竹鋒熠爚。兵驕不可戢，殺人如戲謔。悼耄皆麗誅，玉石何所度。朱能翦强暴，爭先謀剽掠。良民生計空，賒死心隕穫。四野搆豺狼，五畝孰耕鑿。出師不以律，餘孽何由却。鄙夫熾蜂蠆，寡術能籠絡。邊陲未肅清，胡顔食天爵。世方尚奔競，誰復振謇諤。黄屋遠萬里，九重高寥廓。時稱多英雄，才豈無衛霍。近聞命良臣，拭目觀奇略。
大化不自言，委之在英才。玄門非有閉，苦學當自開。世上百代名，莫遣寒如灰。晨雞固自勉，男子胡爲哉。胸中一片地，無使容纖埃。海鷗尚可狎，人世何嫌猜。勤慎君子職，顔閔如瓊瑰。剋薄小人事，斯輩真可哀。放蕩功不遂，滿盈身亦災。將心須內疚，禍福本無媒。
悠悠世事稱無窮，千靈萬象生虛空。活人性命由百穀，還須著意在耕農。自有奸民逃禁律，農夫倍費耕田力。青巾短褐皮膚乾，不避霜風與毒日。暮即耕兮朝即耘，東坻南壠無閑人。春秋生成一百倍，天下三分二分貧。天意昭昭憐下土，英賢比跡生寰宇。懲奸濟美號長材，來救黎元暗中苦。我聞愍農之要簡而平，先銷坐食防兼并。更禁貪官與豪吏，愍農之道方始行。
綠流北面桃花中，書齋閑鎖塵蒙籠。紗窗挂戶明月空，階前草深鳴細蟲。千書閟久陰生蠹，治世之文欲無緒。彫梁語燕不復歸，華池皓鶴先飛去。我來憩駕吟青春，呼奴嘯匠連揮斤。一日整庭戶，二日芟荆榛。薙草留蕙若，掃逕連松筠。千花萬木似得意，幽香細韻來相親。衆口藉藉道，一以如初新。伊余世上耽書客，古今萬事羅胸臆。運海摶風當振翼，任是青天更高碧。
東風習習吹庭樹，知道春權移日馭。青紅獨解露春心，凝冷無言避春去。大有閒階白日長，清詞麗句祝春皇。春皇不肯論功烈，惟有年年君道昌。
春日遲遲輾空碧，綠楊紅杏描春色。人生年少不再來，莫把青春枉拋擲。思之可不令人驚，中有萬恨千愁并。今日就花始暢飲，座中行客酸離情。我欲爲君舞長劍，劍歌苦悲人苦厭。我欲爲君彈瑶琴，淳風死去無回心。不如轉海爲飲花爲幄，贏取青春片時樂。明朝匹馬嘶春風，洛陽花發臙脂紅。車馳馬走狂似沸，家家帳幕臨晴空。天子盛明君正少，勿恨功名苦不早。富貴有時來，偷閒强歡笑。莫與離憂賈生老。
我本高陽徒，平生意氣凌清虛。詞鋒即日未見試，壯年束手來窮途。蛟龍豈是池中物，風雨不夾狂不得。五都年少莫相猜，鸞鳳雞犬非朋儕。志士抱全節，愚下焉復知。寧作鸞鳳饑，不爲雞犬肥。君不見淮陰漢將未逢時，市人頗解相輕欺。又不聞宣尼孜孜救亂治，厄宋圍陳亦何已。往者尚有然，余生勿多恥。休誇捷給饒聲光，莫以柔滑勝剛方。我愛前賢似松柏，肯隨秋草凋寒霜。道在康民致堯禹，豈要常徒論可否。興來轉脚上青雲，何必贏馿苦相侮。
我聞丹山之鳳非有八翼四足兮，又何羽毛之稱奇。蓋仁於不殺，義於知時。既信厚於動止，而淳音其用希，是以衆鳥樂而從之。吾疾夫世之小人兮，曾不知仁義之所爲。幫卷耳蹙頸背而疾走兮，吾鳳之師。
天昏昏，月娟娟，驚棲之烏伊啞而翩翾。豈非海寒天風惡，扶桑半折枝巢落。又非鵰鶚之不仁，鄧林何苦難容身。吁嚱哉，雛雛弄翼出蓬蒿，欲就鸞凰高壘巢。安巢待何時，平林容低枝。低枝苦賤良可越，却厭爭飛笑鵜鴂。星稀夜寒啼轉多，恐作枝間斷腸血。人生功名難與期，聽之永夜生憂思。援琴欲理驚棲曲，調苦聲悲不相續。
天地有至私，劉生與英氣。學必摘其真，文能取諸類。叫回堯舜天，聒破周孔耳。通寒不我知，要在歡生意。居危不苟全，憑艱立忠義。歸國有賢名，天子聞之喜。倒海塞橫流，掀天建高議。冒死雪忠臣，讜言警貴侍。四海多壯夫，望風毛骨起。如今竟陵城，榷司茶菽利。鶴情終是孤，仁性困亦至。勞勞憂衆民，咄咄駡貪吏。方期與叫閽，此實不可棄。如何不自持，稍負纖人累。酣歌引酒徒，亂入垂楊市。狂來拔劍舞，踏破青苔地。羣口咤若奇，我心憂爾碎。請料高陽徒，何如東山器。請料酒仙人，何如留侯志。去矣劉跋江，深心自爲計。
聖皇憂越人，與之求良牧。矗侯簡帝心，受詔荒東服。再拜陳苦詞，臣生非碌碌。未得滅匈奴，雖榮亦爲辱。戎醜方款盟，宸恩倦兵黷。難展窮北威，遂作東南福。況有重慎資，足致奸巢覆。況有明恕懷，可使夷人伏。行歌烟靄空，坐嘯江山綠。無憂報政遲，只怕徵還速。他日遺遠書，幸勿忘蘭菊。
郊亭欲別時，霜葉翻空日。男兒志在乘長風，去便離憂慘顔色。鏌鋣煌煌對尊酒，醉舞不成空握手。恥唱悠悠易水歌，羞折絲絲關外柳。我欲爲君操峻節，研清詞，古來賢聖同驅馳。連城白璧不足道，濟時才略爲藩籬。一以答惠貺，再欲酬心知。從今明月夜，應有遠相思。
天門高兮未我揭，驅馬淮西阻風雪。高陽狂客夜敲門，清談大笑傾金尊。一飲使君樓，騰騰醉未休。再約娛賓曲，歌舞喧耳目。宛若是子之哲兮，精神多崛奇。穆矣簪纓之後兮，動止饒令儀。繁花不染君子道，大鵬自有飛鳴時。何顧我之彌彌，不可無言而辭。
天教明道知經綸，只在尊君兼庇民。鶴板未徵身且賤，輕車素珮遊紅塵。飄飄颻颻齊與魯，半醉半醒陳復楚。夜倚西風拔劍舞，拔劍舞，擊劍歌，青雲路遥心奈何。
昔同白日昇穹碧，還同水國司民籍。三年不見頻寄書，兩月相過忘行役。桃花江上雪霏霏，黄鶴樓中風力微。幽勝逼人魂欲飛，此時不醉無與歸。人間美事應有主，別馬蹄霑邊塞土。南樓一望心凄迷，昨夜疏簷滴寒雨。休誇筆力敺真風，勿憶雲山千萬重。但偶西風一行雁，殺青相問莫辭慵。
綠楊陰映長楸道，桃杏初花紅影小。手扶大白口談天，得意相歡不知老。一從召入金馬門，三載長纓事邊徼。幾欲含毫寄別離，悠悠亂思如芳草。
人之相知須知心，心通道氣情轉深。凌山跨陸不道遠，躡屩佩劍來相尋。感君見我開口笑，把臂要我談王道。幾度微言似愜心，投杯著地推案叫。此事置之無復言，且須舉樂催金船。人生通塞未可保，莫將閒事縈心田。興盡忽告去，挑燈夜如何。彈琴起雙舞，拍手聊長歌。我輩本無流俗態，不教離恨上眉多。
聶堯懷抱何翹然，遊心聖道三十年。智泉湍激橫碧海，文山奇崛凌青天。神充氣溢眸子好，常談盡是經綸道。早求入用活蒼黔，莫向塵中虛自老。
皇風浩蕩吹天地，天下英髦連鳳起。海鵬一飛一萬里，三尺微風何足謂。
才雄揚子雲，古稱蜀川秀。千載遺英聲，三賢繼其後。文章積學成，孝友亦天授。遠郡得充庭，期將免固陋。
種蕭芳蘭中，蕭生蘭亦瘁。它日秋風來，蕭蘭一齊敗。自古賢者心，所憂在民泰。不復夢周公，中夜獨慷慨。
茫茫六合生萬靈，周公孔子留賢名。伊余志尚未著調，秋風拔劍東門行。金龜典酒知是誰，逢君使我抬雙眉。眼前萬事不足問，要須醉倒高陽池。
白駒如龍兮逶而迤，紅韁未絆兮天之涯。秋風萬里思鄉時，傷離羣兮嘶復悲。
皇天詔龍司下土，穀苗乾死天未雨。如何不念蒼生苦，村落𣀃𣀃椎旱鼓。
古人死恨爲交難，交心不移誠可歡。須知闇水生波瀾，壯夫一欲摧心肝。
過與夜光不肯要，捉得泥丸弄到老。因嗟蜀望無胸懷，至今號作思歸鳥。
不敢指天象，象中皆有神。不敢說人事，謾致奸邪嗔。豈若內酣飲，兀然陶吾真。吾真小不見，吾真大無倫。真苟無所適，亦免招悲辛。堪笑古人愚，刺轢徒殞身。
春遊千萬家，美女顔如花。三三兩兩映花立，飄颻盡似乘烟霞。我身豈比浮遊輩，蜀地重來治凋瘵。見人非理即傷嗟，見人歡樂生慈愛。花間歌管媚春陽，花外行人欲斷腸。更覺花心妒蘭麝，風來繞郭聞輕香。昔賢孜孜戒驕蕩，猖狂不是風流樣。但使家肥存禮讓，歲歲春光好遊賞。
後園花開紅滿枝，太守倦遊紅不知。看花小吏報花信，太守茫然心忽悲。頭上光陰瞥爾過，昨日少年今老大。見說花間舞蝶狂，翻飛更著遊蜂和。
胡中不識春時節，門外春迴花未發。奴家聞道漢宮春，遥望南天拜新月。拜新月，攢雙眉。別部胡茄聲亦悲，低頭自歎胡無知。
天教傳百花，摶作小英明如花。住近桃花坊北面，門庭掩映如仙家。美人宜稱言不得，龍腦熏衣香入骨。維揚軟縠如雲英，毫郡輕紗若蟬翼。我疑天上婺女星之精，偷入筵中名小英。又疑王母侍兒初失意，謫向人間爲飲妓。不然何得膚如紅玉初碾成，眼似秋波雙臉橫。舞態因風欲飛去，歌聲遏雲長且清。有時歌罷下香砌，幾人魂魄遥相驚。人看小英心不足，我看小英心本足。爲我高歌送一杯，我今贈爾新翻曲。
高榭臨公宅，凭軒萬木秋。亂雲橫島嶼，鳴雁下汀州。到此欲長醉，何門銷舊愁。若爲陶靖節，容易賦歸休。
萬象盤迴處，年來此創亭。喧闐當邑地，清絕倚禪扃。砌迥波流碧，空凉洞壑青。人家晴渡口，漁釣暖沙汀。岸竹風成韻，皋禽曉曬翎。栽花多是藥，題壁半書經。遠客憑銷恨，高僧與勒銘。掃苔朝復暮，閑日醉還醒。不可窮吟思，將須列畫屏。浮虛莫輕賞，美美獨丁寧。
才薄難勝任，空銷懶惰情。公堂羣吏散，苔地亂蛩聲。隔歲鄉書絕，新寒酒病生。方今聖明代，不敢話辭榮。
重重軒檻與雲平，一度登臨萬想生。黄鶴信稀烟樹老，碧魂亂晚風清。何年紫陌紅塵息，終日空江白浪聲。莫道安邦是高致，此身終約到蓬瀛。
貂褐久從戎，因令筆硯慵。梳中見白髮，枕上憶孤峰。風動沙昏畫，寒多雪折松。此心無與問，長願酒盈鐘。
莫問戎庭苦，高欄是夕攀。時清官事少，邊靜戍人閒。雉堞臨寒水，穹廬倚亂山。皇恩正無外，不擬更移關。
久負嵩雲約，年來半白頭。風驚落葉夕，雨滴戍城秋。調古將誰合，心狂謾自愁。遲迴不能寐，重起凭危樓。
聞說懷經濟，乘閒過隠廬。話言殊不逆，交分合何如。道愧將時背，心非與世疏。凄凄重惜別，蟬噪古槐初。
綠楊陰裏卓旌旃，一曲離歌獨泫然。顧我無才狂似鹿，羨君清節直如弦。錦城冠難初平日，帝里春和入謁天。好竭忠誠佐真主，莫教尋佞苦妨賢。
官職過身鬢已衰，傍人應訝退休遲。從來蜀地稱難制，此是君恩豈合違。兵火因由難即問，郡城牢落不勝悲。無煩苦意思諸葛，只可頒條使衆知。
英賢去世世同悲，管葛才能更比誰。心盡西山離隠後，名喧深殿受恩時。謀猷不枉稱人傑，精審真堪作吏師。漫就高原向東哭，路長天遠豈能知。
鷗鷺憐疏野，朝昏繞戶飛。有誰知此意，獨立對斜暉。落葉堆荒徑，澄泉照白衣。聖郡方急善，應好下魚磯。
每憶家園樂，當年枉用心。翻身期濟物，明代已腰金。守道知無取，防奸似不任。休今得休去，誰肯羨爲霖。
每憶家園樂，名賢共里閭。劇談祛夜瘧，幽夢得鄉書。漸長性情懶，隔年音信疏。終嫌累高節，不得薦相如。
不求灼灼不卑垂，自愛先賢力自爲。德行舊多鄉曲譽，文章新受聖皇知。辭親西國春方好，去路千峰鶴亦隨。若到縣封修政術，漢南良牧是元龜。
公餘長閉目，只是老心情。聞道尋山去，連忙出戶迎。好峰須到頂，靈跡要知名。迴日從容說，余將少解酲。
傍人往往羨清途，野逸情懷亦自扶。官舍四邊多種竹，潮溝一面近生蘆。病嫌見客低徊甚，老覺臨官氣味麤。不信浮名是身累，有時閒撚白髭鬚。
老去慵仍甚，榮名舊日疏。又因經歲病，不答故人書。閉閤僧歸後，看山吏散初。何因問心跡，之子最相於。
聖恩重疊念龍鐘，新賜淮陽地望崇。纔有筋骸堪策杖，更無情緒可憂公。日思舊隠歸何計，或問前程笑指空。昨日凭高向西望，滿川烟樹雨濛濛。
蜀中春艷世間殊，比竝陳園恐未如。數里花光浮暖日，六街塵浄見香車。翻空雅樂催歡處，入格新詩上板初。方信承平無一事，淮陽閒殺老尚書。
東南雲物異，端正産賢人。才大可高古，名雄始入秦。文江橫舫檝，藝圃剗荆榛。民事憂偏切，金門老更親。天教任孤直，帝亦賞清貧。功業榮書史，銓題洽縉紳。苦聞辭祿綬，遠擬訪仙真。却顧希顔者，遲留塞草春。
當年心計此心知，忽忽逢人亦自疑。枉是憂公生白髮，有何長略謝清時。林僧已怪抽身晚，朝侶猶嫌到闕遲。多喜通規識幽抱，路遥無處寄相思。
宦途聲稱舊便蕃，朝列皆推比竝難。受任已過唐刺史，結銜猶是漢郎官。遥知萬井嗟何暮，酷愛諸峰病亦看。老大情懷更多感，相思重疊倚危欄。
周衰風雅言爲，詩匠著禪衣。身世閒雲片，烟霞共鶴歸。引泉凉月動，掃徑落花飛。自信干時拙，終求對掩扉。
閒愁休問意休疑，此事關身合再思。心靜易求長世法，氣狂難與少年時。新編到底將何用，舊好如今更有誰。猶憶公堂秋會否，繞窗寒竹夜風吹。
公身多不定，何路慰飄離。莫以微言合，苦將幽思悲。山程朝醉少，雪屋夜眠遲。即問逢春約，芳菲折贈誰。
龍鐘塵滿衣，特特叩柴扉。暫慰經年別，人驚千里歸。山川秋末後，風雪雁來稀。莫便長休去，明時待發揮。
逢山長欲便辭榮，見說天台益自驚。絕頂要歸終久住，此時無計伴師行。囊携鼎藥身難老，路接仙橋眼更明。莫笑宦途滋味薄，五湖曾有片帆輕。
慈親別幾時，又作北遊期。萬馬方征虜，單車欲訪誰。遠身孤劍共，幽抱素琴知。應渡黄河夕，波濤驚夢思。
客亭楊柳葉初殘，歌咽秋空慘別顔。吟愛好峰歸越路，醉衝寒雨出秦關。烟蘿庭戶重栖倚，漁浦人家舊往還。縱使功名無分得，免教心在怨尤間。
當年辭聘幣，高卧魯郊西。道與常流別，名將往哲齊。細蟲喧四壁，芳草暗前蹊。猶有談玄叟，時時一杖藜。
西洛繁華外，幽奇二隠同。喧卑不主耳，賢達許高風。宮水當門落，僧園舊徑通。看書悲往事，坐石嘯晴空。世界搜吟內，山川曠望中。憂人過憂己，豈是卧雲翁。
久客倦驚魂，田居乞塹安。義寧忘力學，貧要奉親歡。枕外河聲老，門前野色寬。支流狂繞砌，叢葦品當欄。書葉招鄰彥，扶筇話肺肝。吟懷難契遇，醉語動辛酸。隠几歲時變，凭軒雷雨殘。致君須有分，會此擲魚竿。
分到知心死不輕，幾年曾是愴離情。微風吹雨雁初下，落葉滿階蟲正鳴。時靜苦嫌論劍略，簟凉頻喜轉琴聲。從來共約雲泉老，肯向人間占好名。
少年名節動人羣，避俗深居積水濆。幾爲典衣留遠客，半來欹枕看閒雲。門連酒舍青苔滑，路近沙汀白鳥分。誰道無心活黎庶，數篇新製詠南薰。
年來流水壞平田，客徑窮愁自可憐。汀葦亂摇寒夜雨，沙鷗閒弄夕陽天。狂嫌濁酒難成醉，冷笑清詩不直錢。碧落故人知我否，幾回相憶上漁船。
昔年吟社偶通鄰，常貴高風入格真。名好已期天共歇，性孤翻與世無親。梁園醉別花燒眼，楚寺秋歸鶴伴身。從此幽懷不能說，五湖烟月二京塵。
舊徑莓苔合，兒童獨閉門。踏霜歸遠店，凉月照空尊。雁響蒹葭浦，風驚橘柚村。知音在何處，凝寂欲銷魂。
白日不塹住，催春去忽賒。頻須傾綠蟻，未忍掃殘花。漸恐凋雙鬢，堪驚遠別家。歌臺重一望，烟柳數行斜。
句好如天設，看來字字精。功夫能到此，心意可知清。已得風雅正，任從時士輕。何當較才用，期與二南并。
每憶眠雲處，當簷列翠屏。有時聊極目，盡日坐忘形。去此心惟苦，懸圖恨忽醒。數峰秋欲活，虛籟夜重聽。地鎮三吳遠，天連萬古青。幾人曾得道，是草即通靈。松鶴閒窺鼎，龕僧闇誦經。終須卜長往，迴首謝明庭。
城上江亭簇暮烟，城根老樹浸江瀾。何人臨靜夜歌罷，獨客凭高秋興寬。直下路通諸國遠，偏東山隔半溪寒。漁翁似會清吟意，笑逐江鷗過淺灘。
團團休復頌齊紈，蕉葉精新舉世傳。更愛四明來處異，可量三伏用時便。已無酷暑侵肌骨，肯放青蠅觸几筵。因藉仁風慰黎庶，寧知不及古人賢。
移文休誚客衣塵，欲去終慚未了身。一夕亂蛩驚別恨，滿階紅葉愴吟神。東周住久知音少，白社拋來舊業貧。猶喜陶潛繞籬菊，带霜開得數枝新。
風塵籍籍伴窮迷，旋賃高齋洛水西。綠樹不知遊子恨，夕陽閒引杜鵑啼。苔侵舊徑來人絕，花滿南軒翠竹低。自笑詩書冷無味，抱琴階下草萋萋。
世情多與道相違，偶忽公閒便息機。貪競已從心下絕，愛憎還覺眼中稀。時文鍊漉教歸正，聖易參研盡入微。本要資身兼報國，安知四十九年非。
風帆江上往來頻，漁叟應多笑此身。自愧無才酬聖澤，已甘行樂負青春。疲贏未復空忘味，綱緒難條欲問津。更擬傾盃祝天地，世間不用長奸人。
昔賢勞苦爲憂官，我自無才欲忘餐。鳴棹幾程灘勢惡，宿亭一夜雨聲寒。山連古洞蠻烟合，地落秋畬楚俗歡。雖指公餘便東下，好峰猶得捲簾看。
一從仙去失仙源，樹老臺荒又幾番。塵世莫嗟無分到，星壇空自有名存。竹邊風建秋醒眼，花底泉香夜斷魂。多少尋真舊題處，我來重與拂苔痕。
仙山初指眼初明，倚棹因妨半日程。雲裏未忘尋去路，世間爭合有浮名。巖空闇老松千尺，天靜時聞鶴一聲。更謝暮霞憐惜別，滿坡紅影照崢嶸。
落花時節掩關初，請絕江城舊酒徒。滿屋烟霞春睡足，一溪風雨夜燈孤。易中有象閑消息，身外無求免歎吁。多謝巖僧頻見訪，欲迴流水又踟躕。
儒術精窮久，風塵鬢欲衰。知音豈易得，搔首獨何爲。寓舍思親處，秋原墜葉時。樂天吟更苦，笑殺五陵兒。
何人移置向何年，牢落空庭見斷頑。竹外松間滋澹竚，土昏苔染更斕斑。貪憐翫月名偏好，莫問朝天信不還。閒醉閒吟聊自得，漸無魂夢憶歸山。
人世貪名豈是閒，幾回思算幾凄然。故鄉路遠不得信，寒月夜來還復圓。霜趁悲鴻歸楚澤，風移殘燒下秦川。莫言酒作銷憂物，更有新詩一兩篇。
選得烟村寄掩扉，拙謀翻似解忘機。名場未入老將至，鄉信不來春欲歸。窗背晚陰黄鳥語，簟橫幽徑落花飛。何由盡會蒼蒼意，時復携筇上翠微。
浮世事無限，何須要到頭。壯心爲客盡，孤跡卧雲休。匣劍已全棄，林僧亦少酬。從來愁恨意，乞待外人愁。
奢競苦不息，生民只有冤。誰搜元化窟，鑿斷麗華根。使絕侵奪苦，著爲明聖恩。何煩重師古，即此是羲軒。
救旱功何遠，淋漓晝復昏。風雷潛助勢，草木豈知恩。積靄消殘影，枯源漲舊痕。朗吟渾得意，重起凭前軒。
觸石便溟濛，經旬失遠空。深疑竹箭浪，兼起蓼花風。浄長苔痕綠，寒催木葉紅。蒼蒼不可問，惆悵漢陵東。
挺秀誠堪貴，蕭疏在蘚庭。小桃遮不得，深雪放教青。射影池光冷，聲敲鶴夢醒。牽吟莫可極，重寫上前屏。
少得方爲貴，根莖豈異蓮。高低全頼水，舒卷自知天。已任羣芳妒，難妨後笑偏。向明終有待，呈艷不爭先。愛重頻移席，徵求苦費錢。蘭蓀饒酷烈，桃杏愧奢妍。應瑞花中絕，標名世上傳。須栽禁池內，用表太平年。
枝莖何弱種何緣，著架扶持勢可憐。但見低垂長衛足，更無疏疏欲參天。離情謾指千條線，野興堪驚一點烟。最惜柔謙似君子，夜凉重起繞欄邊。
曲湖連曲接平蕪，前事因循好歎吁。不見有源堪畎鑿，便來此地費工夫。蛙能聚響難停息，蓮本含香舊已無。夾岸近教多種柳，少延春色向城隅。
蓼叢疏淡老相宜，移傍清流曲岸西。紅穗已霑巫峽雨，綠痕猶带錦江泥。吟狂不覺驚幽鷺，立困翻疑在舊谿。官滿便應離此去，可憐心緒更難齊。
野人官職與心違，何況經年未得歸。一夕秋風無限思，偶來凭檻到斜暉。
前朝官政似無端，彭澤先生百日還。堪愧崇陽九河客，明時不敢自歸山。
傍人休愛命皇華，即問何能報國家。長憶鄉園舊廬舍，會須拋印自鋤瓜。
青霄數日路歧通，何惜江頭暫駐蹤。猶有同來未歸者，縣齋寥落倚千峰。
棲鸞聲譽喧羣口，擲地辭華衆莫儔。□□□□□禱處，萬家瞻仰□□□。
驛亭門外敘分携，酒盡揚鞭淚濕衣。莫訝臨歧再迴首，江山重疊故人稀。
五里亭東曉色分，數峰連絡倚青雲。迴頭却愧公車役，孤負滄洲野鶴羣。
驛亭斜掩楚城東，滿引濃醪勸諫慵。自戀明時休未得，好山非是不相容。
郡齋空古塞垣西，纔喜相逢又解携。若值山東豪俠問，嵇生慵更作書題。
林木千重閉郡樓，西山濃翠去無由。思量自古逃名者，多少清閒到白頭。
闕下過從禮數頻，到官憂事更勞神。每逢山驛連宵住，似待孤雲憫此身。
湖邊三月百花紅，湖上遊人處處通。莫怪此渠來便去，都緣心地似虛空。
由來邪正是安危，不信忠廊任伯嚭。自古家家有容冶，何須亡國殢西施。
性愚不肯林泉住，强要清流擬致君。今日星馳劍南去，迴頭慚愧華山雲。
人情到底重官榮，見我東歸夾路迎。不免舊溪高士笑，天真喪盡得浮名。
古來仁聖最憂多，合倚承平縱逸麽。行幸未停歌未闋，羯胡兵已渡黄河。
劍門山勢碧摩天，匹馬重來鬢已斑。多頼皇明燭幽遠，兩川無事得生還。
翠輦西巡未有期，玉樓烟鎖鳳參差。可憐三月花如錦，狂殺滿城年少兒。
江邊烟草濕烟江，沙白頻翹鷺一雙。□細不知吟愛甚，雨中時起閉船窗。
嵩雲草草失前期，佐主無才鬢有絲。牢落江灘阻風夜，峽猿聲裏坐多時。
生平苦愛山兼水，南國晴凝儘可携。即問世間誰見我，扁舟初下武陵溪。
武陵山下水沖溶，往事追尋興莫窮。欲就漁人問閒趣，葉舟齊過蓼灣東。
簷下山光砌下苔，人間重遇眼重開。舊林諸子休移誚，已許孤雲作計迴。
流水涓涓落砌莎，竹窗殘月冷無多。傍人不念思鄉苦，獨奏南樓一曲歌。
楚王不識聖人風，縱有英賢志少通。可惜靈均好才術，一身空死亂離中。
赫日炎炎爍遠窗，泉邊樹底亦無風。行人莫便多辭苦，猶勝東郊炙背翁。
四簷寒雨滴秋聲，醉起重挑背壁燈。世事不窮身不定，令人閒憶虎谿僧。
簾幕蕭蕭竹院深，客懷孤寂伴燈吟。無端一夜空階雨，滴破思鄉萬里心。
但求報國莫求名，說著陰功是有情。楚漢既分寰宇定，留侯先意便辭榮。
笋從初籜已方堅，峻節凌霜更可憐。爲報世間邪佞者，如何不似竹枝賢。
枝枝方直綠參參，林葉疏紅始見心。却恐當時惡圓佞，結根遥向楚雲深。
一尋方直剪湘烟，欲寄先愁見賞難。指佞扶危兩堪試，惟憑不作瘦藤看。
玉門關外絮飛空，破虜營前畫影濃。可便消兵無好術，忍教攀折怨春風。
青連遠戍和烟重，靜映疏櫳窣縷輕。遊子不歸春夢斷，南軒一樹有啼鸞。
遠映天街近繞池，長條無力自相依。上陽宮女愁方絕，又是東風有絮飛。
輕柔多稱地多宜，纔種纖桃又引枝。不及垂陰向黎庶，春風一路送亡隋。
海潮聲裏越谿頭，誰種千株夾亂流。安是辭榮同范蠡，綠絲和雨繫扁舟。
帳偃纓垂已有名，水邊花外更分明。前賢可得輕詞句，幾變新聲入鄭聲。
吳王愛重爲遊從，歲歲添栽後苑中。家國旋亡臺榭毀，數株臨水尚牽風。
桃源分散恨無期，忽意江城見有時。歌繞醉圍拋不得，幾人終夜起題詩。
當年失脚下魚磯，苦爲明朝未得歸。寄語巢由莫相笑，此心不是愛輕肥。
疏疏蘆葦映門牆，更有新秋膾味長。何事輕拋來帝里，至今魂夢繞寒塘。
柳條風暖會吟時，林下池邊屐齒移。別後過從更疏懶，暮蟬嘹亂不勝悲。
帝鄉三十年前別，江外相逢鬢已衰。清論未窮行計速，爲君臨水立多時。
亭下依微見遠村，亭中離恨若爲論。數聲歌罷揚帆去，民吏相看有淚痕。
江上蕭蕭木葉飛，天台狂客杖藜歸。莫嫌俗吏勤相顧，曾是嵩陽舊掩扉。
嵩陽峰底洞中天，曾共浮丘對掩關。知道高閒少兼濟，折腰從此到人間。
楊花零落暮春風，醉起南軒夕照紅。閒倚焦桐坐無語，故人相隔海門東。
人生三萬六千日，二萬日中愁苦身。惟有無心消遣得，有心到了是癡人。
雲居山客草爲鞋，路轉千峰此寄來。昨日公餘偷步躡，萬端心緒憶天台。
嵩陽三十六峰寒，向爲明時隠遁難。却顧事繁思不及，如何與作畫圖看。
碧蘆風暖健精神，烟澹烟濃片影分。天怪覓魚心未足，不教名興鶴同羣。
畫中曾見曲中聞，不是傷情即斷魂。北客南來心未穩，數聲相應過前村。
汴水湯湯，維舟中央。其去也茫茫，其來也茫茫。與其濟兮，焉知古之人不同舟而樂康。
脫塵還與比仙遊，露腹何妨近品流。嫩殻半遺紅藥地，細聲偏傍綠楊樓。詩家取象吟難盡，畫格偷真意不休。正好儒林擬緌紼，憑欄無苦預悲秋。
共憐潔白本天姿，縱在泥塵性不卑。況是稻粱厭足日，好尋烟月却歸時。跡參詩雅何年盡，名繫仙經四海知。應到崑丘指來歷，曾陪鴛鷺浴華池。
月華瀟洒始徘徊，時起平津雅宴開。照座玉山皆俊彩，驚人綺句盡仙才。秋風未泛鴟夷檝，浮世皆登郢隗臺。的被鄰翁深鄙誚，尚迷繁盛不歸來。
卷簾陰薄漏山色，欹枕韻疑寒雨聲。春晚不知桃李謝，歲寒非避雪霜深。
冷水東南去路賒，水邊山掩見人家。無端下馬尋幽處，鷗鷺飛飛出荻花。
莫嗟黑鬢從頭白，終見黄河到底清。
滿屋烟霞春睡足，一溪風雨夜燈孤。
詩題：伍員廟首句：胥也應無憾。
詩題：泰伯廟首句：至德本無名。
歌舞林亭不外求，朝迴多著道衣遊。薔薇點綴勾欄好，薜荔攀緣怪石幽。泥浸落花紅片濕，鳥啼深樹綠陰稠。春風去便還經歲，莫負芳菲醉即休。
什句無騷雅口難開，豈稱明公唱和才。多病正憐拈筆懶，相思還喜送詩來。讀臨危坐拋青史，吟遶幽庭躡綠苔。欲琢一聯聊報謝，志疏詞拙自先咍。
曉趨蓬閣暮還家，坐覽圖書見海涯。釣有舊谿猶懶說，詩無新律豈堪誇。凉風吹葉沿階厚，積雨生苔逐徑斜。知宴龍山無暇去，寂寥空遶滿籬花。
遶臺依榭一叢叢，紫映黄苞白映紅。爛漫只因前夜雨，馨香無奈此時風。暖融春色交相妬，繁曬晴陽艷欲烘。應恨官高少同賞，罇前不得召鄰翁。
陰陰垂柳轉黄鸝，腸斷殘春欲去時。白雪亂堆飛絮地，紅鬚半在落花枝。園林向晚深藏郭，野水新晴入池。最是牡丹堪痛惜，風吹雨打漸離枝。
年年九十日春風，風雨多端復在中。一盞更還辜我綠，亂花知是爲誰細。樹頭啼鳥疑相勸，窗下吟生似不通。可惜芳晨莫虛過，眼前便作白頭翁。
沈煙漠漠晦平皋，盡日空濛阻出遨。窗打紙聲聞紅點，檻飄花影見凝膏。依稀恨曲添鳴溜，悵望啼粧在小桃。何假錦障泥看麥，門前芳草綠於袍。
漸老筋骸百事慵，退朝無復接鵷鴻。數枝筠粉幽窗外，一炷檀煙靜室中。冷滴夢魂桐葉雨，香吹籬落菊花風。自慙不及車夫子，時向東山謁謝公。
病無憀頼負重陽，虛過東籬爛漫黄。把酒不成陶令醉，脫巾空羨孟嘉狂。鴻聲歷歷高橫漢，雲影離離薄護霜。珍重風流賢相國，此時閑卧奏清商。
盡日霏霏灑禁闈，蓬山高會各增輝。數行御札鸞凰舞，一幅天歌錦繡飛。席上共驚飄粉絮，筆頭爭看落珠璣。蘭臺老監雖多病，爲感君恩亦醉歸。
城中塵坌林亭遠，知得春風何日來。城外地寬松石好，乞聞春色過年迴。竹枝宜靜應分洗，果樹嫌繁更擘栽。借問曹樽殘幾許，且須留取待花開。
久病心情只自寬，茫茫世事有多般。一窗青史真堪愛，滿馬紅塵未必懽。覓句靜拈雞距筆，納凉閑戴鹿胎冠。唯慙報主無絲髮，欲話歸山啟口難。
獨慙師長念遺簪，長感知心在寸心。要路未離扶遣進，閑曹因病放教吟。風鵬雖遠丹霄勢，月兔猶依綠桂陰。從此期公惜高鑒，休將白雪換巴音。
蓬丘官況復何如，養拙資吟久病餘。印簏罕開無案牘，閤門常鎖有圖書。山中舊隠閑多憶，世上浮生老更疏。何幸明公偏顧我，馬蹄出便到貧居。
搢紳公論比何如，萬物熙熙燮理餘。罷相暫遊端揆地，退朝閑讀聖人書。荀公道在馨香遠，謝傳情高世俗疏。聞說吹塵還入夢，東山爭得久安居。
感恩言發即漣如，鶴已乘軒十載餘。抱病尚通金闕籍，避榮猶掌玉皇書。目難看字垂垂暗，髮不勝簪漸漸疏。安得安邊一長策，少酬明主定狼居。
春色融怡畫不如，落花狼籍曉風餘。流鶑爲爾難忘酒，遲日教儂又廢書。芳草芊芊行欲徧，垂楊嫋嫋折來疏。到頭別卜連園地，悔學齊嬰近市居。
福德才名盡不如，三朝榮貴四旬餘。花前尚飲連觥酒，燈下猶看細字書。黄閤暫拋金印重，青銅閑照雪髯疏。蒼生共指中臺位，除是明公更合居。
勞公相比作相如，才即無餘幸有餘。但願徧觀蓬閣史，何曾歸著茂陵書。已慙諭蜀詞章劣，仍恨遊梁價望疏。惟愛一琴猶頗似，卓文君又恥同居。
逢春春半合何如，火急謀懽二月餘。且向花間行載酒，誰能窗下卧看書。追攀每恨朱門遠，鄙恡仍憐玉柄疏。他日相尋預相報，芳時多不在蓬居。
而今祕閣古難如，何啻梁元十萬餘。無本盡從三館借，有籤重遣八分書。芸香欲辟魚心蠹，汗簡猶嫌吏手疏。號作蓬山應不錯，祇緣清浄似仙居。
小院荒凉亦自如，纔盈五畝又無餘。檻中脩竹依時種，壁上斜行信手書。雨打杏花將爛漫，風吹楊柳漸扶疏。誠知濁酒非公飲，頻爲芳辰過陋居。
澄波橋遠馬班如，往復依稀十里餘。春色遶園千樹柳，清風吹面一堂書。已降詩迸驪珠逸，更羨談揮麈尾疏。定許貧家卜鄰否，欲收殘俸便尋居。
四海而今幸晏如，近經周漢亂亡餘。廣抄青史藏新閣，多著黄金訪舊書。歲月漸驚容鬢改，膏粱仍恨齒牙疏。待公朝暮重調鼎，乞取蓬丘到老居。
自憐何幸少人如，不幸如人亦有餘。賤日身安長欠學，榮時眼病却多書。含毫終是冥搜拙，展卷仍慙博覽疏。最抱平生一般恨，累茵獨享若爲居。
夏口曾遊意豁如，看山尋水二年餘。頭陀碑字殘須補，崔顥詩牌暗又書。鸚鵡洲中芳草徧，鷺鸞亭畔野煙疏。可憐陶侃當時柳，猶有孫枝遶舊居。
此心未足便何如，官職於君不啻餘。輦下十年前進士，省中四品次尚書。曾陪國相裨時少，亦掌王言屬思疏。終乞分司洛陽去，就泉依竹水南居。
忽厭菱花太皎如，黳髯新白十莖餘。主恩空在丹心感，動籍終無一字書。出塞鼓旗猶轉戰，近胡桑柘頗稀疏。何因別奮陳湯策，北逐天驕瀚海居。
無營無欲自如如，寂靜空齋晝寢餘。渴飲三盃市沽酒，閑看一卷道家書。奔趨勢利心元薄，接奉交朋老漸疏。終指嵩峰待歸去，白雲深處卜巖居。
吾宗偉量固難如，萬頃澄波更有餘。吟徧人寰四時景，讀窮仙館百王書。青山綠水牽情切，要路權門著意疏。只恐愛閑閑未得，華居須作相君居。
甲第新修盡不如，徧栽花卉地無餘。囊中耻貯千金寶，架上惟藏四部書。一炷白檀煙細細，百竿脩竹影疏疏。終須副却蒼生望，別築沙堤到盛居。
老去襟懷强坦如，故園迢遞戰爭餘。休思已往曾經事，但訪從來未見書。止水寸心常淡靜，亂蓬雙鬢任蕭疏。會當懸却車輿後，少室山前別卜居。
自念平生誰得如，一家衣食喜盈餘。新開北戶都緣竹，特搆南堂只爲書。已歎病來懽笑減，那堪老去往還疏。謝他蓬島神仙客，時下三清訪陋居。
潘園謝墅想難如，永日風暄宿雨餘。啼鳥有情疑勸。
喜見春。
池館漸佳天漸暖，一遊應許奉平津。
南風吹雨驟還收，五月簾櫳却似秋。陌上莫嫌行未得，田中應待足方休。人垂折角衝寒點，馬浸障泥過漫流。遥羨文昌新右相，醉吟時伏一金甌。
霜毛種種已難簪，聖代歸田又未甘。今日忝塵何啻足，昔年貧賤盡曾諳。圖書府裏閑堪愛，騷雅門中樂自躭。唯恨病來春枉過，花前辜負舊醺酣。
夷門山北是朱門，長有丹心感舊恩。魏勃更乖持故箒，曹參猶憶舊芳樽。梧桐影裏蟬聲急，菡萏香中雨氣昏。應得新詩又盈笥，使來多說在西園。
蓬閣多餘暇，年來又一年。所臨雖少事，非據亦坊賢。品藻殊無取，文章粗有緣。聖君應念此，不使掌東銓。
蓬閣多餘暇，情孤與世違。老嫌知道晚，閑覺近名非。禍福隨操履，窮通在隠微。所親應笑我，終日掩柴扉。
蓬閣多餘暇，君恩豈易酬。病猶豐祿賜，閑勝在林丘。風月僧留宿，松筠鶴共遊。素餐終不穩，却擬訪漁舟。
蓬閣多餘暇，優游味可知。宴酣階擁雪，坐久硯生澌。遇話聞新事，因閑檢舊詩。已成疏懶性，親友莫相嗤。
蓬閣多餘暇，捫心或暗思。學應無足日，髮自有衰時。庶事曾經目，浮榮病切肌。何當卧雲嶺，方寸貯希夷。
蓬閣多餘暇，羣編得縱觀。書精新篆籀，畫古舊衣冠。故事南朝遠，胡風北史寒。不披三兩卷，永日度應難。
蓬閣多餘暇，簪纓不我拘。杖遊僧舍數，馬過相門疏。竹簡藏蝌蚪，芸香避蠹魚。已將成四部，猶乞補殘書。
蓬閣多餘暇，天寒懶出門。宴眠書幌靜，夜話地爐溫。甌觸烹茶鼎，瓢浮著酒盆。翻同未應舉，嵩洛住山村。
蓬閣多餘暇，幽軒好養蒙。圖書閑案幾，水墨故屏風。雪壓枯松折，莎藏怪石空。退朝無一事，盡日鳥聲中。
蓬閣多餘暇，時遊近郭園。畦蔬新雨嫩，野菊未霜繁。牛放殘陽草，人耕斷燒原。暮歸城闕遠，鐘鼓已喧喧。
吾家何所有，景物自憐清。架上書千卷，庭中竹數莖。紙窗明雪勢，茶鼎雜松聲。多謝南宮長，裁詩慰野情。
吾家何所有，非富亦非貧。逐月官供俸，隨時自奉身。積薪長滿屋，脫粟亦盈囷。信美無他慮，其如竊祿人。
吾家何所有，冬月勝袁安。紙帳可床暖，地爐容客寬。樹頭風勢大，窗外雪聲乾。却念無衣者，何當度此寒。
吾家何所有，滿地是蒼苔。短褐朝迴著，閑門客到開。黄精充果實，白薤助羹杯。澹薄長娛此，交親莫見咍。
吾家何所有，別墅在城南。寒木葉如柿，春溝水似□。樹深鳴乳犢，室暗養新蠶。溫飫每來此，主人無限慚。
朱門多好景，清共佛鄰牆。風遞何僧磬，煙聞那院香。水聲流靜夜，塔影卧斜陽。秖是宮城遠，趨朝較數坊。
朱門好景多，全宅在園林。席上攀紅艷，階前蹋綠陰。牡丹疑國色，孔雀是家禽。珍重主人意，開樽日易沈。
朱門好景多，五月亦清凉。地勝長膏潤，泉甘劇蔗漿。樹深無日到，逕僻有莎荒。但恐裴腫令，虛誇綠野堂。
朱門好景多，況復九秋中。積雨凉生簟，凝霜夜著桐。槐陰堆敗葉，菊蘂被幽叢。閑對籃輿客，翛然此興同。
朱門好景多，寒月動情憀。爐炭蹲紅獸，裘花鬭紫貂。管弦多盞困，風雪玉銜驕。誰似天人福，皆從積善招。
小檻鎖玫瑰，羣芳次第催。刺多疑有妬，艷絕却無媒。露灑啼粧在，風牽舞態迴。層苞不暇吐，數日未能開。爛勝燕脂顆，殷於烈焰堆。濃將丹筆染，碎把絳綃裁。漠漠香如芷，青于葉似苔。夭難勝暖日，靜不惹纖埃。遠對褰書幌，傍觀置酒盃。朵稀心暗記，根淺手親培。雉控眠偷摘，僧逢醉覓栽。盡嘲終彷彿，擬折又徘徊。麗奪傾城色，吟歸間世才。多情百花主，聞必有詩來。
萬里移來種，成都到上都。貴人猶乍有，貧舍固然無。掩斂難勝艷，鮮妍欲奪朱。此花輕折贈，可表受知殊。
出門何所適，馬亦認余情。轉曲纔東去，嘶風便北行。樹高牆外見，犬熟道邊迎。可處多相對，南軒景最清。
出門何所適，祕閣倚宮牆。風遞禁中樂，日聞天外香。移屏畫鶴立，開帙蠹魚藏。不覺新詩債，朝來又一箱。
出門何所適，他處跡皆疏。不是陪端揆，多應訪老徐。文章今大手，道德古名儒。何必逢荀令，馨香自有餘。
出門何所適，遇興即留連。野寺微茫雪，漁家冷淡煙。地爐寒擁坐，癭枕醉欹眠。帝顧應相笑，吾心自泰然。
出門何所適，門外雪如花。不是居蘭省，應須在酒家。爐灰香爆栗，庭葉碎烹茶。欲訪山陰戴，孤舟去路賒。
春風仙杏枝，條忽吹成果。墓雨牡丹苞，凄凉飄去我。獨有海紅花，一叢千萬朵。深似猩血染，香於麝臍破。繁壓玉欄霞，紅燒翠鬟火。俗呼錦被堆，又有何不可。僕射多才情，新停濟川舸。閑遶復相思，醉袖花邊嚲。吟成數十字，安安明珠顆。魚目輒還公，莫笑輕酬麽。
園中比比是花欄，史欠修篁十數竿。時見此君憐淅瀝，春來何處得檀欒。黄初換葉應深惜，綠未成陰已好看。看取北窗風更冷，不須炎月用冰盤。
子猷曾有風流語，一日不能無此君。相國近添蕭灑興，數莖應怪乍離羣。寬圍朱檻朱猶濕，密占青苔青自分。若見仙翁莫輕許，携將飛入葛陂雲。
疏籬簇簇湘江畔，翠美森森淇水邊。爭似移歸深院裏，真同畫向後堂前。粉筠應惜裁龍笛，霜鍤還驚斷馬鞭。不是多情誰解愛，手栽吟遶溉新泉。
節節皆勻葉葉疏，相門翻似子猷居。狂根或带移時土，紅草應勞種後鋤。醒酒韻寒初愜意，出牆梢健已凌虛。不須更用他泉溉，霖雨纔收必有餘。
欲取琅玕斸翠苔，北扉特爲爾新開。手題詩句從僧覓，親卓筇枝揀地栽。紅粉遶叢遺細朵，綠醪偷影入金盃。莫憂裁作漁竿用，已向磻谿下釣來。
牡丹灼灼看何厭，芍藥夭夭種已多。却要閒紅兼閒紫，不辭侵逕復又莎。舊根今歲移纔活，新笋前春新出便過。猶欠小桃花兩樹，夾叢爭艷壓枝柯。
不似溪邊本自芳，且須將護少同防。兒童縱未騎爲馬，鄰舍潜應引過牆。乾籜墜莎何用掃，嫩根撐砌莫嫌妨。就中此地尤難得，惱殺東都白侍郎。
蓽爲扉闔槿爲藩，不似公家地盡寬。階下纔容數片席，窗前也種十餘竿。蝸牛舍畔幽叢小，行馬門中翠影寒。應似鷦鷯與鵬鳥，一枝層漢各心安。
請公屈指數朱門，誰肯孜孜愛此君。小檻縱多栽紫艷，閑庭且要曳紅裙。三冬翠色終難犯，五月秋聲早已聞。不是風流賢宰相，何人移爾入花羣。
疏叢宜少不宜多，多後盤根不奈何。出檻新枝罥冠冕，上階狂笋礙笙歌。傍翹野鶴人難畫，對酌罇醪日易過。若更引泉兼雅稱，門前咫尺是長波。
紅塵赤日欲相燃，頼向蓬丘少事牽。明月動摇紈扇室，亂雲重疊火□天。幽屏看雪思寒景，小簟橫風戀畫眠。安得心源凉似水，虎溪遥羨老僧禪。
閑書閑畫滿芸香，卧讀行看固是常。天爲苦吟終借□，帝憐多病不教忙。泥封法醖醅猶嫩，茶煮頒冰味更長。一榻清風兼好獻，可能來此就儂嘗。
蓬閣清虛稱野情，華陽巾穩葛衣輕。垂簾不見喧囂事，盡日唯聞禽鳥聲。小檜影中鋪硯席，短槐陰下著茶鐺。却愁窮巷晚歸去，塵土滿街衝熱行。
竹氣荷香夜轉清，趁凉移簟遶空庭。坊門有月幾多樹，池水無風三四星。何處一蟬猶切切，此時殘漏尚丁丁。可憐好夢誰驚覺，正戀五湖吹酒醒。
相留不稱主人心，多病虛勞酒滿斟。廳事便臨芳草逕，庖厨只就綠槐陰。玫瑰出檻參差拆，薜荔依牆積漸深。却恨無情是朝日，暫陪懽笑已西沈。
從來迂僻寡朋儔，今日優恩豈自酬。抱病也容居粉署，好吟仍使在蓬丘。利名場裏心尤拙，少俊叢中鬢獨秋。早晚東山拂衣去，願携鳩杖從公遊。
行穿花竹戶庭幽，只下堂階便且遊。紅蕊向人含艷態，黄鸞代客說春愁。遶牀文史堪怡悅，滿席笙歌好獻酬。未必此時閒適趣，不如前日鳳池頭。
主人多思惜芬度，醉遶吟攀自是常。爛欲燒叢渾是焰，穠來薰物甚於香。妬偎羅綺迷春眼，狂聒笙歌費酒腸。久病勞公誤相問，不同前作粉闈郎。
流年冉冉不曾停，合向勞生養道情。萬物已憐成復象，一陽還見動勾萌。南躔日轉階前影，北陸風吹樹杪聲。看即東宮布時令，綠楊堤上有閑行。
遥想佳辰宴畫堂，清歌一曲遶雕梁。歲星降後蒼生福，元化調來聖祚昌。塵外松身千載老，海中椿樹萬年芳。閑曹隨分多拘束，不得躬親捧壽觴。
昔陪羣彥在鼇山，今日重來越玳筵。纔向玉堂觀聖札，又離瑶席睹宸篇。二南絕唱人驚駭，三體神蹤鳳折旋。坐久庭柯移午影，飲酣宮吹遞香烟。吟求視草牋分寫，醉假通中枕暫眠。俗客不知仙禁近，高歌共樂太平年。
宮中有犬桃花名，絳繒圍頸懸金鈴。先皇爲愛馴且異，指顧之間知上意。珠簾未卷扇未開，桃花援尾常先至。夜靜不離香砌眠，朝饑祇傍御床餧。彩雲路熟不勞牽，瑶草風微有時吠。無何軒后鑄鼎成，忽遺弓劍棄寰瀛。迢迢松闕伊川上，遠逐龍輴十數程。兩眥漣漣似垂淚，骨見毛寒頓顦悴。萬人見者倍傷心，微物感恩猶若是。韓盧備獵何足嘉，西旅充庭豈爲瑞。聞君奉詔修實錄，一字爲褒應不曲。白魚赤雁且勿書，願君書此懲浮俗。
牆頭翠色雲分嶺，井底泉聲瀑落崖。講席日聞談俎豆，書厨時見整竿牌。野猿有果頻窺檻，山鳥無人忽下階。好是魯儒爭就學，不辭千里過江淮。
彼美袁姬兮，柔芳懿懿。瑶沈蕣瘁兮，追惟弗洎。陰質弱卑兮，資陽望貴。壽康攸遂兮，夭愆所利。北塞南荒兮，偕行萬里。寧期不修兮，溘然而逝。奔服勤劬兮，喪爾母子。恫毒我懷兮，摧傷骨髓。高旻孔仁兮，皇適予委。明知有生兮，亦必有死。無如奈何兮，情思岡已。倏焉胡往兮，音容莫寄。餘玩遺香兮，忍孰爲視。桂山嶄嶄兮，翠攢若指。曷能可忘兮，我心於此。西流之日兮，東流之水。瞬息一去兮，終天遠矣。
晝光夜魄陰陽祖，五緯天立五行父。萬靈蕃昌根此樹，剛柔各鬭清濁聚。形類紛然填下土，精英閒見羣寧侶。雄劇唯神時可主，功格無先明競睹。捨羊犬猪用彪虎，氣包茫昧廓區宇。刓髮披緇心有取，蛻免羈跼脫潜去。身投西佛學東魯，塵視諸徒飈遠舉。狂呼飽醉賤今古，公室侯庭迎走戶。如攀喬柯腰俯僂，搜經抉誥將完補。聲號大荒鏗簨簴，筆詬斯冰卑爾汝。戟枝曳陣孰禦侮，二十游秦老還楚。蛟蟠枯泓驥追鼠，停舟湘濆吾興語。歸返終南恨睽阻。
惟堯則天舜弗復，誕妃岡極恩亭育。遏密無聞血盈目，南巡胡爲淚染竹。父輕夫重當何淑，沅湘岸筠烟莓覆。凝紋疊斑殷郁郁，猿緣鼯號鉤輈宿。朋悽助惋聲幾哭，賸疑下尤禹湮瀆。功充民戴荷百祿，重暉並耀難停轂。元居不寧逝如逐，悲啼負冤生莫卜。卒顛沈瀾遠昌族，謳訟肇私歸永福，柔陰慘尅咎深速。前睇九山排矗矗，到今雲顔愁可掬。
今年舉進士，必誰登高第。孫傳及孫僅，外復有丁謂。到京見陳訪，好尚同韓洎。館中諸仙郎，綸閤賢三字。翰林四主人，列辟羣英粹。厝騰走大名，淜轟天邑沸。怒浪航斯濟，駿蹄御良轡。緣險徑梯空，餓腸勞填味。我何爲欣歡，名身苦將悴。北塞絕戎勳，南荒政遭墜。焦焦家殫窮，口衆食增累。雛豝餘十輩，業學莫能器。髮白壯心衰，不覺老之至。跼縮步九衢，羞畏同腐婢。仰瞻爾數子，吾道終焉寄。無爲忽于予，斯文幸專繼。
皇唐二百八十年，柳氏家門世有賢。出衆文章惟子厚，不羣書札獨公權。本朝事去同灰燼，聖代吾思紹衫先。感歎盡應餘慶在，今來見汝又堪憐。
鳴髇直上一千尺，天靜無風聲更乾。碧眼胡兒三百騎，盡提金勒向雲看。
古寺聳山椒，公堂去不遥。尋僧忘俗慮，盤道出塵囂。疏箔捲煙霧，明時望泬漻。漁翁江上立，指我在雲霄。
洗盡蠻烟幾案空，登臨直見楚山雄。坐當鴻鵠高飛處，身在乾坤灝氣中。木落有情瞻北闕，霜輕無夢入西風。凭蘭自是蓬瀛客，獨對瀟湘與未窮。
空門今日見張華。
九重城闕新天子，萬卷詩書老舍人。
柳牆高於花，怒飛方可至。奇哉游夏徒，吐辭作雄翅。
偶携筇杖辭青嶂，便賜蘭牙染紫衣。城闕暫隨明月至，江湖還共白雲歸。樓中夕照山川秀，盤裏春蔬筍蕨肥。我爲浮名閒未得，他時蓮社願相依。
高隠仙山下，依山携草堂。窮年樂石水，切意玩縑緗。竹徑來嵇阮，魚梁集惠莊。論文探致極，尋古襲遺芳。沉意詩書苑，游心翰墨場。海鵬潜羽翼，露豹郁文章。俠洽千門慶，聯翩却桂香。活和資勝景，變化得神方。虛檻臨寒水，平皋占夕陽。溪雲蒸柱礎，嵐氣潤衣裳。露葉飄書幌，風花落酒觴。往還乘月喜，酬唱爲春忙。宗族傳雍睦，門閭被寵光。高情誰可及，積善不能量。顧我何爲者，多年別故鄉。他時歸計遂，依附葺雲房。
浴殿夜凉初閣筆，渚宮秋晚得懸車。
曉羹沉玉杵，寒鮓疊金綿。
禁庭多士列華簪，嚴樂輝光冠古今。御筆騰驤題玉署，宸章照耀詠辭林。虛堂掛後傳千載，翠琰刊成直萬金。振復文明知聖作，尊崇儒術見天心。增修一院煙霞麗主，曲宴羣英雨露深。自我昌朝爲盛事，鼇山清峻重難尋。
聖化今無外，片途莫憚賒。揚帆箕子國，駐節管寧家。去伴千年鶴，歸逢八月槎。離情恨華省，持此待疏麻。
經從塔下幾春秋，每恨無因到上頭。今日始知高處險，不如歸卧舊林丘。
高會蓬瀛振德音，崇賢同慶湛恩深。瑞融雲露飛宸翰，榮下煙霄飾禁林。鳳藻瓖奇清擊石，龍文模琢麗雕金。辭臣喜適逢時願，睿眷殊敦好士心。華照北門張組繡，秘逾東序敵球琳。玉堂宴罷尤知幸，御牓天章豈易尋。
幾朝旌表映門閭，更賞林園入畫圖。廷詔總宜名讓水，樹巢多恐是慈烏。花迎客館清香遠，竹繞書堂氣節殊。我直紫垣無路到，亂雲芳草隔洪都。
望京樓上望，望久思踟躕。境土連江徼，人家匝海隅。隔山川隠映，近郭水縈紆。雨過風腥檻，潮來岸浸蘆。
江南楊柳春，日暖地無塵。渡口驚新雨，夜來生白蘋。晴沙鳴乳雁，芳草醉遊人。向晚前山路，誰家賽水神。
水深花影地莓苔，春色烘人若不開。走報鴒原無別事，遠將歌管酒壺來。
劉八江樓雅，詩家不易言。春風花對岸，夜月水當軒。簾捲青山入，窗開白浪翻。畫來須妙手，夢去亦清魂。吟稱雲初滿，登宜雪正繁。魚龍慣燈火，鷗鷺識琴樽。波動簷摇影，潮回砌露痕。勢雄鄰碧落，景好怕黄昏。未許凡蹤到，寧教俗態存。主人憑檻處，寥廓共誰論。
買斷軍峰不計錢，屋前屋後水潺潺。青春花發簾帷外，白日雲浮棟宇間。金鼎欲成紅氣溢，玉芝初種紫苗慳。未知桃熟先生醉，鶴馭何人得往還。
華林書院集羣英，講誦興來里巷榮。賓友盡爲文苑客，子孫多是帝門生。九理下詔親旌義，四相留詩自著名。致使舉家在霄漢，更將忠孝答皇朝。
沙鷺窺吟榻，風蟬入座隅。
雲昏迷侯館，樹缺辨江湖。
更無塵土當軒起，只有松蘿繞檻生。
三玄三要事難分，得意忘言道易親。一句明明該萬象，重陽九日菊花新。
胡僧金錫光，爲法到汾陽。六人成大器，勸請爲敷揚。
汾陽有三訣，衲曾難辨別。更擬問如何，拄杖驀頭揳。
接引無時節，巧語不能詮，雲綻青天月。
舒光辨賢哲，問答利生心，拔却眼中楔。
西國胡人說，濟水過新羅，北地用鑌鐵。
萬古碧潭空界月，再三撈摝始應知。
陣雲橫海上，拔劍攪龍門。
三頭六臂擎天地，忿怒那吒撲帝鐘。
雪埋夜月深三尺，陸地行舟萬里程。
三玄開正道，一句破邪宗。
須用直須用，心意莫定動。三歲師子吼，十方沒狐種。
我有真如性，如同幕裏隠。批破六門關，願出毗盧印。
真骨金剛體可誇，六塵一拂求無遮。廓落世界空爲體，體上無爲真到家。
物外乾坤誰得到，壺中日月我曾遊。留今留古曾留得，一醉浮生萬事休。
憶昔浮最上峰，當年曾得寄仙蹤。凭闌月色出滄海，欹枕秋聲入古松。採藥靜尋幽澗洗，寄書閑仗白雲封。紅塵一下拘名利，不聽山間午夜鐘。
撥破浮塵入紫煙，五羊壇上訪神僊。人間自覺無閑地，城裏誰知有洞天。竹葉影繁籠藥圃，桃花香煖映芝田。吟餘池畔聊欹枕，風雨蕭蕭吹白蓮。
玄元分古觀，南鎮越王城。五石空留瑞，羣仙不記名。丹砂雖久煉，雞犬自長生。檻簇鰲頭景，門通鶴頸程。煙霞隨砌起，花木逐時榮。古井涵虛碧，疏鐘入戶清。荒蕪憐夜色，寒溜引秋聲。丹竈封苔老，芝田積雨平。風光齊嶽麓，音信接朱明。願將身從此，乘雲到平京。
相思天一邊，知在石樓間。高卧客稀到，數峰人共閒。仙方新更試，易疏舊曾刪。好探鰲頭信，時應有鶴還。
賢良知足辱，爲爾戒貪名。一酌不能惑，千年依舊清。深涵秋漢色，冷浸古松聲。珍重荒碑在，何人曾淚傾。
潔志登高塔，西南對海城。一真雖有相，萬法本無生。梅雨侵窗冷，天風入海清。臨回慵更語，祖意自分明。
寰中有道逢千載，嶺外觀光祇一人。
明年春色裏，領取一行歸。
越國啟封後，餘地連吳楚。事著因一時，留名遂千古。
軒前轆轤轉冰盤，軒裏詩成徹骨寒。多少人來看明月，誰知倒被月明看。
秋去春來不倦遥，流鶑相伴語交交。兒孫各自飛鳴去，猶揀新泥補舊巢。
卓爾西山百里强，累年家有桂枝香。萬株松竹封三徑，數世兒孫食一堂。客舍遠連虛席密，縣衙斜引闕門長。就中好是華林墅，別種梧桐養鳳凰。
玉堂視草思嚴助，鈴閣談經滯馬融。
分符出牧同吾祖，衣錦還鄉自我射。
剡溪風雨霽，航葦重行行。到處楊柳色，幾家荷葉聲。噪蟬金鼎沸，游水玉壺清。最喜魚梁伴，歸帆的的輕。
斗牛星外翻成夢，巢鳥枝南略寄身。越國荷花八百里，別來誰是採蓮人。
東道主人心匠巧，鑿開方石貯漣漪。夜深却被寒星映，恰似仙翁一局棋。
袖裏青鋒秋水寒，誰疑雙燕是金丸。出門風雨如何去，空有霜髭在玉盤。
平生愛具區，島嶼夾陂湖。竹雨籠鸂鶒，花煙濕鷓鶘。神仙疑有宅，魚鼇自爲都。何事勞長想，機雲本是吳。
野水不如璧，澄心不覺勞。與天無表裏，共月見分毫。綠好磨長劍，清宜泛小舠。淡交今已矣，惆悵越波濤。
曾見春花落萬紅，不然隨雨即隨風。如何得到重陽日，浮在陶家酒盞中。
語燕初飛隴麥青，春雲將雨滯行人。雲間若有金烏賣，應被豪家占得春。
一抹生紅畫杏腮，半園沈綠鎖桐材。黄蜂衙退海潮上，白蟻戰酣山雨來。睡思幾家金带枕，酒香何處玉交杯。太陽西落波東去，惆悵無人喚得歸。
西南片月充腸冷，二八飛泉繞齒寒。
磻溪重得呂，維嶽再生申。
雨被北風吹作雪，水愁東海亦成冰。
東北風吹大庚嶺，西南日映小寒天。
三年別館風吹入，萬里長沙月照來。
人間路到三峰盡，天下秋隨一葉來。
西北高樓在，東南王氣銷。
繡帔夢驚中酒處，朱門人語上朝時。
船中聞雁洞庭夜，床下有蛩長信秋。
風欲拋高雨壓沉，黄昏前後五更深。
閼氏纔聞易妾名，歸期長似俟河清。
荷揮萬朵玉如意，蟬弄一聲金錯刀。
長憶錢塘江上望，酒樓人散雨千絲。
蕎麥花殘小雪飛。
南人如問雪，向道是楊花。
伯禹無端教鮮食，水中魚盡不知休。
大地雪漫漫，春風依舊寒。說禪說道易，成佛成祖難。
晨鷄報曉靈，粥後便天明。燈籠猶瞌睡，露柱却惺惺。
天晴蓋却屋，乘乾刈却禾。早輸王稅了，鼓腹唱巴歌。
參禪學道莫茫茫，問透法身北斗藏。余今老倒羸甚，見人無力得商量。唯有攫頭知我意，栽松時復上金剛。
滿院秋光濃欲滴，老僧倚仗青松側。只怪高聲問不應，瞋余踏破蒼苔色。
閣，閣。雕鏤，彩錯，簇明霞，攢麗萼。玉女窺牖，飛仙捧鐸。沉煙燠寶香，媚水涵珠箔。千山蓊鬰晴霽，萬井喧填曉郭。登臨徒倚傍瓊欄，滿目春光煦寥廓。
閣，閣。般斤，郢作。木從繩，工必度。華飾藻繪，密施榱桷。明蟾代寶燈，瑞霧爲珍箔。欄危似倚高穿，梯迴疑空碧落。有時閒上瞰人寰，自謂禽中騰一鶚。
春城滿望，曉閣閒登。塵銷霽景，定出真僧。人懷遠思，檻凭危層。因圓果證，勝境斯興。
聖主欽崇教，千光顯紺容。映雲窗倚暖，籠月箔花重。浄剎香風遠，危欄碧霧沈。勝因良以詠，華閣一斯逢。
碧天臨迥閣，晴雪點山屏。夕煙侵冷箔，明月歛閑亭。
裊霞披迥殿，香霧擁輕簾。曉花歌靜院，芳樹捧晴簷。
九萬鵬霄振翼時，與君同折月中枝。細思淳化持衡者，得到于今更有誰。
恨別春歸酒滿杯，殘芳繚繞舊亭臺。不甘淑景隨風變，剛被炎光繼日催。弱柳綠濃還易合，夭桃紅盡更難開。明年復與君相約，重遣陽和早到來。
落紅庭院綠池塘，語燕啼鶑亦可傷。霽柳吹花春已老，暄槐成幄日初長。
蜂蝶如知春已歸，雨餘鶑亦縷金衣。東風盡把楊花翦，吹作滿城輕雪飛。
千朵穠芳倚檻斜，一枝枝綴亂雲霞。憑君莫厭臨風看，占斷春光是此花。
昔爲宰輔居黄閣，今作元戎控夏臺。萬里蒼黔漸受賜，一方清晏有何才。紫宸杳杳彌年別，紅旆翩翩映日開。將相官榮如我少，不須頻獻手中杯。
勳將鐘鼓堪銘鏤，業爲皇王致太平。貔虎有威開玉帳，犬戎無戰卧金鉦。
四面煙嵐合，吟魂到便清。亂山供遠翠，幽竹送寒聲。磬韻聽時歇，雲根望處生。塵機閑擺落，潛得笑浮榮。
峽山勝地安禪處，萬仞危橋壓要津。世上豈知名利路，浪中空笑往來人。倚門怪石狂遮面，入座寒雲碎遶身。日暮西風懶回首，滿林幽鳥語聲頻。
岑樓高架郁嵯峨，幾度憑欄發浩歌。春樹鳥聲當戶巧，夕陽山色卷帘多。花凝玉勒含煙露，酒泛金樽醉綺羅。自是梁園知好客，不妨車馬日相過。
律管風生消暮景，塞原煙靜絕妖氛。坐移殘燭光陰變，故舊年華一夜分。
四時常有煙棚合，三月猶無菜甲生。
詩題：寄寇平仲首句：玉殿登科四十年。
金谷花時醉一場，舊遊無日不思量。誰知萬水千山裏，枉被人傳過洛陽。
憐君將命拜新恩，送別都門亦斷魂。雨歇桂林秋更暖，瘴連梅嶺日多昏。詔頒海徼征徭薄，兵罷蠻州市井繁。愧我不才居禁近，前春灑掃待回轅。
宦路厭風塵，高堂役夢頻。拜章辭旨切，致政罷光新。陶令羞爲吏，潘生喜養親。况登朝序貴，半俸豈憂貧。
紛紛游客豫章回，俱道華林就學來。門第昔年旌闕聳，主人長日講筵開。化行鄉黨渾無頌，教得兒孫盡有才。好是諸生游息處，四時花木繞書臺。
青葱溫樹非塵境，鼇岫金鑾近日邊。石壁天章垂雨露，璇題宸翰動雲烟。西垣賈馬徵辭客，東觀蓬瀛集列仙。讌喜酡顔飛玉斝，鏗鏘奮藻擘花牋。唐虞盛化高千古，葵藿傾心祝萬年。自顧薄才誠有媿，不知何以奉羣賢。
世世趨庭列雁行，烟蘿泉石繞書堂。分題月下聯書版，聚宴花前獻壽觴。旌表异恩逢聖代，隠居佳致接仙鄉。因知孝治垂風化，青史留名道允光。
簪裾幾世住南昌，講學旌閭曄日光。舊里葛山同井邑，遠方廬阜出門牆。康成業自詩書顯，卜世家由孝弟彰。二隠昔慚聯懿分，同將姓字列東堂。
君家高誼冠南州，舊輯書堂聚北流。北飯未嘗輕下客，名園不羨覓封侯。挂冠令有陶彭澤，訪道人希許遠遊。他年濯纓江海去，終期此日挹浮邱。
潮田種稻重收穀，山路逢人半是僧。城裏三山千簇寺，夜間七塔萬枝燈。
舊刻巖前文字在，登臨盡日動悲辛。子孫千載知多少，只我今來嗣後塵。
滄波泛瓶錫，幾月到天朝。鄉信日邊斷，歸程海面遥。秋泉吟裏落，霜葉定中飄。爲愛華風好，扶桑夢自消。
巨石何年琢，爲盆勢莫裁。圓疑通澤國，深可並天台。法水長時滿，青蓮向日開。無人知此喻，寂寞首空迴。
修笙簇徑出林椒，可與遊人避俗囂。曲檻隔花安筆硯，小窗延月伴簞瓢。紅藤引蔓移山豆，綠葉分葩植水蕉。到此每憐清氣別，可堪寒夜雨瀟瀟。
聞說幽亭氣象寬，何須基構入雲端。平瞻一郡連山翠，遠矚千門枕水寒。風拂石床松子墜，雨籠莎徑栗花乾。遥知出定牽吟夜，只欠清猿嘯碧湍。
數家茅屋枕魚磯，歲歲生涯在渺瀰。雞犬怪人奔竹徑，兒孫逢客倚柴籬。壁懸簑笠殘煙雨，門對溪山閱盛衰。一曲新歌一船月，夜深來往碧漣漪。
回翔青瑣已多時，四海歸榮更是誰。通籍禁中參鳳閣，司言天上煥龍墀。修文禮樂源何大，振筆雲雷澤益滋。若把王褒頌勳業，未如際會遇昌期。
爲儒還解著征衣，遠戍沙連白草齊。雁陣不衝羌笛怨，狼煙微認塞雲底。蕎花露溼堆空塹，蓼水泓澄截古堤。漸近界河分內外，野禽嘐戛路東西。
戛雲秋翼健磨天，九萬修程孰可肩。五馬幸歸鄉國路，百城初認釣魚船。餘霞綺閣方池上，宿靄人家疊嶂前。多感聖君垂異寵，力思報效向衰年。
蘆花未白蓼初紅，綠水澄藍是處通。景色不須今日別，煙光仍與昔時同。馬嘶曉月思閑廐，帆掛秋光足便風。寄語路人休借問，錦衣歸去一衰翁。
分符慙寡術，榮抃出京畿。況什新秋節，重經舊釣磯。江村初雨歇，水國淡煙微。一路風光好，還同衣錦歸。
碧草芊綿十洞春，青蒼寒疊五溪雲。山縈乳竇層層秀，路隔桃花處處分。苔徑竹深迷鶴跡，石壇松古漏星文。通宵回想塵寰事，好結茅茨向水濱。
高韻出重城，林梢鶴夢清。九衢方月曉，四野復霜晴。會有神仙聽，能無魍魎驚。寒山深洞口，依約片雲橫。
不愁白日斜，唯只是僧家。遠徑接芳草，閒庭掩落花。木欄棲悲翠，盆水種蒹葭。到此常留意，深窗自煮茶。
樓臺高聳入中天，壓破寒山數畝煙。永日松欄幽鳥語，半空巖石老僧禪。窗臨樛木排深澗，簷拂長蘿下翠顛。野客每來何所得，一聲秋磬似相便。
高閣登臨暑氣空，綠槐蟬噪咽清風。我今到此須懷感，多少行人道路中。
竹山絕頂古招提，境異相將待國齊。靈鷲雄吞台嶽小，瑞峰高壓斗牛低。雲深石怪宜猿隠，水靜林幽樂鳥啼。見說當年封紫籜，只因丹鳳此中棲。
孤雲不爲雨，盡日却歸山。
鷺行飛起綠楊岸，漁笛吹殘明月灘。一片畫圖收不得，何人終日倚闌干。
台嶺名將方丈齊，當年曾說二僊迷。無人再得洞中信，空有桃花落剡溪。
排危步步上天梯，喬木蒼蒼拂紫霓。向日莫催琪樹老，清宵應見玉繩低。雲蒸巨壑金虬蟄，月落高巖翠羽栖。況復僊翁丹井在，碧霄歧路不須迷。
八重峰頂望羣山，百谷東流去不還。惟有右軍遺跡在，月波時落墨池間。
了了無凝滯，誰人知此心。開池待海月，種樹宿沙禽。白雪盈青簡，古風生素琴。由來大隠者，何必在山林。
累葉聚居旌孝行，一齋崇講待儒流。滿堂書史勝金玉，入檻峰巒逼斗牛。墨客四來深慕義，本奴千樹等封侯。南昌舊令曾羈宦，悔不當初命駕游。
爽氣乘秋至，凉飆蕩暑初。泠泠含遠籟，槭槭動輕裙。翠幕波無際，修篁韻有餘。潛驚塞草綠，乍拂井桐疏。素髮悲郎將，霜紈感婕妤。窗光流熠耀，簾影亂蟾蜍。塵襲青絲騎，香飄紺幰車。故宮經馺娑，別館度儲胥。薄暮來金埒，凌晨上玉除。寧同起窮巷，賸欲賦愁予。
月放冰輪傍絳河，相期寶婺夜經過。嫦娥不惜宮中桂，乞與天香分外多。
碧天如水月如鈎，金露盤高玉殿秋。青鳥潛來報消息，一時西望九花虯。
漢殿初呈楚舞時，月臺風榭鎮相隨。如何牛女佳期夕，又待鑾輿百子池。
月露庭中錦繡筵，神光五色一何鮮。世間工巧如求得，四至卿曹亦偶然。
銀河耿耿露漙漙，彩縷金針玉佩環。天媛貪忙爲靈匹，幾時留巧與人間。
晉朝名理漢循良，胡粉宮闈紫界牆。得請仍辭史官筆，憶歸重換會稽章。閒尋嶽寺茶香細，盛會江樓鱠縷長。官是秋曹俱老大，異時同約棹滄浪。
臺盤疏石渠，激流不四面。夏屋有餘清，羽觴隨意轉。賓告醉言歸，主稱情未惓。雖非禊飲辰，豈謝蘭亭讌。
黄鵠晨霞傍樓起，頭陀秋草繞碑荒。
靜中好，冥心歸宴寂。齋己不虛吟，靜是真消息。
了知入道門，先從靜爲祖。靜勝則心安，安久虛靈府。虛極發明靈，洞徹無不睹。天然法樂多，豈比聞簫鼓。
圖上華夷能盡記，未始經行一步地。博聞强識總周知，心不能行亦如是。
若能覺其夢，且悟浮生如戲弄。若能智其識，漸悟狂知枉心力。若能性其情，大悟歸真即妙明。喜得自然三悟法，書之聊以表研精。
心如常滿杯，所以明知足。心似不燃火，所以明無欲。二法可行持，書紳聊自勗。
了達事終虛，往事何殊夢。此後事來干，屹如山不動。了達事終虛，往事今何在。此後事來干，豁若空虛礙。獨覺貴高奇，傑出羣迷外。
紛然往事來，浮雲經大空。喧然是非聲，驚飈觸灌叢。古今無奈何，魏順於其中。
事往終空，如雲如風。事來不絕，如日如月攝。念神凝，久習而成。觸境情起，即時而止。不可殫言，自當求理。
形是幻，情是夢，寢興視息隨羣動。當念元來一切無，豁然頓遣心中空。
以靜制動，靜爲躁君。以虛受有，虛緣葆真。詳而後習，可書諸紳。
陶令曾言歸去來，解印還家不迴首。屏貴都遺身外名，忘憂酷嗜杯中酒。白傅曾言歸去來，了知浮世非長久。獨步逍遥自得場，飲食寢興隨所偶。羅隠曾言歸去來，濩落生涯何所有。明日船中竹一竿，要學江湖釣魚手。晁叟亦言歸去來，抗表辭榮養衰朽。京洛紅塵舊滿衣，總脫臨風都抖擻。
人事常酌中，取象如敧器。器平不敧覆，有同身爽利。道心常不繫，取象如慮舟。舟閒隨逝止，可比性優游。能符雙喻者，何虛復何憂。
咨咨爾幻身，誰能住世久。洪纖妍媿，豈長存而不朽。咨咨爾幻心，常隨外物誘。風生電滅，求其狀而何有。豁然達理，忽洞見於天真。未能無悶，或沃之以聖酒。去鄉遊蕩久不歸，今覺窮途自迴首。
蒙以正，德而隠。專於靜，遯於遯。無是無非無所求，無名無迹無諸悶。愚自書紳用此言，深心更與何人論。
物來誘之而不隨，物來觸之而不動。不隨不動自由心，何須結社詢千衆。萬事悠悠過即空，追思豈異春宵夢。
人多樂於親新相知，又多悲於生別離。唯能與道相知久，如魚樂水無暌時。樂道至樂非常樂，宜真造適潜熙怡。逌然在心不在境，安能更與白雲期。
心本不愆自然戒，何用科條心毀敗。心本不動自然定，何用勤勞止自兢。心本不迷自然慧，何用參尋叩倫類。即今知此三自然，奉以周旋無失墜。
無所求，擺落人間萬事休。有所求，安養衰年樂聖猷。不願竹木林內隠，不願蓮花社裏收。願在清平仁壽域，含華守素得優游。
白氏先生躭醉吟，銜杯灑翰恣歡心。樽空才盡若爲計，釋悶遣懷功未深。愚稱居士名醒默，清思忘言求妙德。習此功成道更高，不到詩魔兼酒惑。
處世間法，或伸或屈。用觀察智，無固無必。出世間法，勿違勿失。用决定信，惟精惟一。曲盡其妙，退藏於密。
性之生情，爲夢爲想。性之生緣，如影如響。不有古聖，愚將安仰。不有妙道，愚將安倣。爰得智刃，决開疑綱。人不同心，超然獨往。明融日新，率由天奬。
心空如太空，豁然無可觸。一真法界中，靈照常安住。
清澄寂滅海，明浄涅槃天。到此方知樂，休躭濁睡眠。
了知起滅意，决定生死根。不復隨緣轉，是名不動尊。
與道彌新世轉疏，老心恢廓學如初。妄緣紛擾隨時過，雲物何曾礙碧虛。
賦象各由心，影響無欺詐。元無造化工，羣生自造化。
牢收長物金三品，密寫虛名墨一行。失道信緣成苦趣，懵然流轉海茫茫。
風花榮落速，水月浄明深。物物觀天理，資吾入道心。
心息相依，息調心靜。靜調久久，可成勝定。神氣相合，氣和神清。清和久久，可致長生。
老來何故惜分陰，如月明虧魄漸侵。進道不遑求廣智，隨時隨處且冥心。
恬和端潔及虛明，六妙均融道法成。願考此祥皆密契，不求知己浪傳名。
今人學宴坐，不免尋思過。欲免尋思過，但知學宴坐。
人愛貴而富，我愛白而虛。富貴榮辱會，虛白吉祥居。
求位不由己，求道不由天。位即無以求，道可使進焉。且務由己者，己能盡心源。勿問由天者，天高擅化權。
順逆不由己，喜怒不由他。他即無奈何，己可存太和。且務由己者，克己諒誹多。勿貴由他者，他心是我魔。
起滅心不停，生化形無數。奇哉大丈夫，自在空中住。
一切是非藪，皆從外聽成。我是厭聞者，反聽存靈響。
求聽存靈響，冥心合太虛。清融浮想盡，名曰小無餘。
權要亦有苦，苦在當憂責。閑慢亦有樂，樂在無縈迫。
三空一不空，悟入勢孤雄。得道加殊稱，超天自在公。
心息音，混融深。智先覺，念無侵。隨辦及，即溫尋。用此法，存於心。
羲和走馭趁年華，不許人間歲月賒。春正艷陽春即老，日方停午日還斜。時情莫測深如海，世事難齊亂似麻。已共身心要約定，古今如此勿驚嗟。
角勝勞生不足云，濫傳僧語亦非真。始知解愛禪中樂，萬萬人中無一人。
孟子四十心不動，定光四十心離塵。我到明年加一倍，如何此際尚因循。已喜自逃名宦綱，猶患長隨造化鈞。記得前賢有詩句，祖師元是世間人。
心不擇時息，書不擇時觀。達理意無礙，豁如天地寬。
貌愚愚谷邃，道醉醉鄉春。愚醉無迷謬，伊予意又新。
自學養恬休用智，從他名迹日衰微。我身不欲全高貴，高貴多乘禍敗機。
豁然悟空，了然見性。凝然不動，寂然無思。
多圖果何益，只自勞奔競。不如收身心，凝然成靜定。
精鶩成勤瘁，頤貞俟有瘳。吟生南越思，慈結北憂。粲枕甘爲蝶，豐厨厭炙牛。玄元知寡欲，平子尚多愁。夕鳥侵階啄，宵螢入樹流。玉書能靜覽，柱史倦閑投。忽賦行雲什，堪聽擊壤謳。期君整朝佩，仙置在瀛洲。
仙御來相慰，解顔良會稀。病蠲宜養素，趣遠欲忘機。懲躁能無漸，延齡或可祈。影摇珠箔細，聲泛細箏微。委恨餘班扇，流歡入楚衣。陶潛知夢穩，韓壽畏香飛。氣爽蒼龍闕，凉生白虎闈。健資雞距筆，偷撼獸鐶扉。松下琴心逸，江東鱠縷肥。宿懷真隠處，終約與同歸。
鍊礦成金得寶珍，鍊情成性合天真。相逢此理交談者，千百人中無一人。
餞別閶門復少留，故人邀我浣離愁。旋沽美醖乘漁艇，急棹斜陽到虎丘。千古劍池呀怪石，一方金地枕清流。歸時眷戀情無限，不得從容秉燭遊。
覆簣由心匠，多奇勢逼真。盆池幽閒古，拳石翠峰新。雲淡爐煙合，松滋樹影鄰。不須同謝傅，對此已精神。
條教屬惟良，乘秋始辦裝。朱轓重按部，白首尚爲郎。督課民期富，從儒道益光。更資談博物，千載楚萍鄉。
宜城徵美醖，漢水得佳舫。登峴思前哲，遊池醉夕陽。
安得大金柅，制彼日月輪。免同流水車，今人續古人。
介居僧尚雜，警聽鶴猶聾。
影外影爲三等妄，夢中夢是兩重虛。
三臺八座九品官，名目不同而已矣。
破暗用明明是用，非明非暗即惺惺。
葉外應無葉，心中更有心。
色空辨相何妨道，語默由心不礙禪。
橋過涿水心先喜，路入雄州眼更明。
昭然不昧處，靈照在胸中。
浮生七十今踰九，已是超羣越世人。
妄緣擾擾知縈己。
宴居寂寂堪修道。
明心了了思超世。
豈知習靜知常子，塵外天聲滿耳根。
耳音清亮好，最愛夢醒時。
文昭豈異天垂象，澤布還同雨灑溟。
鳳駕都門曉，凉風苑樹秋。
南郡正求賢太守，西垣須輟舊詞臣。
期月政成當事簡，不妨遊燕楚宮春。
羅含舍宇存遺址，熊繹封疆控廣津。
心如蓮花不著水，身似翔鴻不可籠。
清興比方心境妙，月明池浄白蓮開。
善思委順世間法，於本真心而不動。
芃芃麥壠驚翬起，灼灼桃園舞蝶來。
可能宴坐即宴坐，待全靜無全靜時。
詩題：遊文潞公曲水園首句：夭桃穠李艷芳辰。
蒿蘭不並香，涇渭安同流。小人有千險，君子生百憂。名重聖主徵，道光史策收。一鶚秋空飛，鳥雀徒啾啾。
曉汎剡溪水，晚見剡溪山。徘徊駐行櫂，待月思再還。漁唱深潭上，鳥棲高樹間。應當金石交，念我無暫閒。
吳山挂魂碧，浙江入夢清。旦暮東南望，徒使華髮生。君今運邦計，不得同舟行。即聽江倉豐，竚見汴稟盈。
曉帆疊疊飛，夜櫓連連鳴。貪吏誡守廉，饑民蘇念生。岸花有異態，沙鳥無嬌聲。錢塘太守賢，好共致昇平。
金山碧崔嵬，我泛扁舟來。虛閣登還下，長廊去得迴。梵剎絕頂立，僧房八面開。波濤起蛟蜃，洞穴生風雷。千載有高松，萬古無纖埃。葛衣惹秋雲，草履黏蒼苔。孤城寒角動，片帆暮鐘催。朗吟成此章，欲返猶徘徊。
名利路萬轍，我來意如何。紅塵三尺深，中有是非波。波翻幾潛沒，來者猶更過。歸去感知淚，永灑青松柯。
頭冠星斗光，七十鬢不蒼。篋有化金方，詩無入俗章。舉步雲霞輕，出語芝朮香。約我游羅浮，絕頂天風凉。
大雪擁蓬戶，寒夢不成歸。孤坐北窗風，飄落辭家衣。向曉酒力減，背壁燈影微。誰知游子心，暗逐長空飛。
上清消息久不聞，紫鸞丹鳳應離羣。羲和縱轡日又曛，九衢旦暮徒紛紛。誰識天書數行字，識者便是真僊子。直言鉛汞成還丹，鍊之餌之身不死。嵩陽道士早來別，纔承天澤辭玉闕。紫章深秘莫漏泄，他年華頂爲君說。
風雅道何玄，高吟憶閬仙。人雖終百歲，君合壽千年。骨已西埋蜀，魂應北入燕。不知天地內，誰爲讀遺編。
浮生難會此，此寺絕塵埃。容易寞言去，等閒爭得來。江聲寒若吼，山色翠如堆。自是忘機者，憑闌不忍迴。
望湖樓上立，竟日懶思還。聽水分他浦，看雲過別山。孤舟依岸靜，獨鳥向人閒。迴首重門閉，蛙鳴夕照間。
維揚相別後，十載浙江居。氣概貧猶在，顛狂老漸疏。已憑天柱客，曾寄漢陽書。近見人來說，才華患有餘。
永夜不能寐，閒門懶復開。片心生萬緒，孤枕轉千迴。敗葉聲如雨，狂風響似雷。更堪江上笛，歷歷有餘零。
秋色入簷楹，閒門開復扃。愁人欲長醉，薄酒又還醒。攪照頭將白，逢誰眼暫青。祇應南與北，唯此念飄零。
久客見華髮，孤櫂桐廬歸。新月無朗照，落日有餘暉。漁浦風水急，龍山煙火微。時聞沙上雁，一一背人飛。
寶塔孤峰頂，題居積翠中。四邊湖水繞，一逕郭門通。香滴松梢雨，凉生竹簟風。閒吟與閒坐，此興與誰同。
車馬不暫駐，年光如瀉波。人間歡樂少，陌上別離多。往事祇如此，浮生終若何。花前一尊酒，得失且高歌。
南北各何之，重來寧有期。相將行數里，欲別立多時。野店人煙迥，前村草木衰。祇應今夜夢，未苦遠分離。
久客向天末，唯將鸞鶴羣。盈虧頻歎月，舒卷幾憐雲。有志思光國，無才可佐君。知音時見贈，應達聖朝聞。
吟齋漳水濱，孤僻度殘春。長喜詩無病，不憂家更貧。鐘聲來遠寺，山色徧諸鄰。門有誰相訪，僧過豈厭頻。
此地絕炎蒸，深疑到不能。夜凉如有雨，院靜若無僧。枕潤連雲石，窗明照佛燈。浮生多賤骨，時日恐難勝。
兩岸山光合，況當三月天。好花紅照水，芳草綠隨船。貨藥村橋醉，收帆野渡眠。因思二朝客，同泛恐無緣。
名場欲獨立，一念一心寒。白日昇天易，明時取仕難。家園半牢落，鬚髮漸衰殘。試把平生業，來投作者看。
西風妒秋月，浮雲重疊生。一夕不見光，雙目如失明。立恐疾足折，坐覺愁抱盈。況當百蟲苦，遶階千萬聲。
巖下多幽景，且無塵事喧。鐘聲晴徹郭，山色曉當門。深洞藏泉脈，懸崖露樹根。更期來此宿，絕頂聽寒猿。
片片落復落，園林漸向空。幾番經夜雨，一半是秋風。靜擁莎階下，閒堆蘚徑中。谷松與巖檜，寧共此時同。
高吟見太平，不恥老無成。髮任莖莖白，詩須字字清。搜疑滄海竭，得恐鬼神驚。此外非關念，人間萬事輕。
北高峰上塔，竟上最高層。嘗謂人難到，何當我獨登。天香聞不斷，海月見微稜。懶下紅塵路，重來恐未能。
不信先生語，剛來帝里遊。清宵無好夢，白日有閒愁。世態既如此，壯心應已休。求歸歸未得，吟上水邊樓。
莫歎塵泥汩，且圖山水游。雙峰天姥翠，一舸剡溪秋。不見戴安道，有懷王子猷。西風無限意，盡屬釣魚舟。
夷猶雙槳去，暮不辨東西。夕照偏依樹，秋光半落溪。風高一雁小，雲薄四天低。莽蕩孤帆卸，水村楊柳堤。
秋渚涵空碧，秋山刷眼青。排頭煙樹老，撲面水風醒。上瀨復下瀨，長亭仍短亭。夜船明月好，客夢滿流螢。
出得雲門路，風悽日夕曛。船撐鑑湖月，路指沃州雲。山色周遭見，谿流屈曲分。一觴還一詠，誰是右將軍。
誰構危亭已半空，野人時得恣疏慵。閒觀揚子江心浪，靜聽金山寺裏鐘。醉卧豈能妨燕雀，狂吟爭不動魚龍。夜來雨歇蛙聲亂，憶著嵩陽千萬峰。
聞說飄零亦異鄉，登樓吟望益悲凉。當時欲別言難盡，他日相逢話更長。蟬噪水村千萬樹，雁過雲岫兩三行。明朝策蹇還無定，空倚危欄到夕陽。
從來長見說兵機，今日君恩志豈違。驄馬不騎騎鐵馬，繡衣休挂挂戎衣。雄師已聽心皆伏，醜虜將聞魄盡飛。應笑苦吟頭白者，二南章句轉衰微。
遶欄忽見思傍徨，造化功深莫可量。穠艷算無三月盛，殘紅更向九秋芳。萬家珠翠還爭賞，一郡笙歌又是狂。惆悵東籬下黄菊，有誰來折泛瑶觴。
一家久寄浙江濱，倏忽如今二十春。須信百年都似夢，莫嗟萬事不如人。樽中有酒何妨醉，篋裏無金未是貧。但看故鄉榮達者，算來多葬北邙塵。
微軀不殺謝天恩，容養疏慵世未聞。昔日已爲閒助教，今朝又作散參軍。高吟瘦馬衝殘雪，遠看孤鴻入斷雲。到任也應無別事，願將清俸買香焚。
早掌綸言世盡知，豈期謫宦至于斯。生前是客能投卷，死後何人爲撰碑。讒佞萬端應已矣，文章千古恐無之。野夫舊句多蒙賞，昨日閒思淚暗垂。
游子辭鄉早，高堂親已老。燕來不東飛，寄書何日到。
高枝枝上鳥，終日叫思歸。如斯羽翼全，何不望鄉飛。
一軸新詩意轉深，幾迴看了又重尋。最憐積水浮秋漢，閒望滄溟盡日吟。
萬樹青青带雨寒，離亭相別淚闌干。莫將便作無情物，亦待抽身入建安。
待月中秋上古城，迥然光掩別宵明。野人望久翻惆悵，無奈浮雲滅又生。
再到錢塘眼塹清，騎馿看月又南行。可憐一片西湖水，不得垂綸老此生。
六代繁華難重問，此時興廢動吟情。空流一带秦淮水，朝暮惟聞鳴咽聲。
姑蘇太守義何長，東泛仙舟已不忘。更借洞庭湖上月，數宵相送到錢塘。
雲翦烏妙霧翦衣，存神養氣語還稀。人人盡喚孫思邈，只恐身輕白日飛。
繞寺千千萬萬峰，滿天風雪打杉松。地爐火暖黄昏睡，更有何人似我慵。
昔日長饒國手先，如今多病卧林泉。有時閒倚青松笑，猶憶曾輸一著玄。
山頂風摇萬樹鳴，扁舟欲解覺難行。羨師齋後關門睡，不管波濤四面生。
寺中聞說牡丹花，多少人爭耳傍誇。潦倒參軍來看晚，數枝已謝病僧家。
邊鴻過盡背枕卧，弟姪無書憂膽破。蛩聲更苦不忍聞，半夜起來塞耳坐。
共約中秋來看月，一輪終不見清輝。衆人眠後唯孤坐，翻憶無雲宿翠微。
獨上危樓返照間，亂鴉羣鳥噪迴還。故人歲暮在何處，空見千山與萬山。
浩浩霜風萬木寒，高吟大醉出長安。杖頭一卷金丹訣，塵世何人借得看。
一宿山房話別離，慇懃勸我酒盈卮。更教弟子橫琴送，彈徹悲風盡淚垂。
有家數口寄伊川，孤宦東西二十年。見說葬時無一物，空留滿篋舊文編。
久旱臘月如夏熱，夜來忽降一尺雪。叫謝上天聲應徹，且壓瘴氣不作孽。
學畫蛾眉獨出羣，當時人道便承恩。年年不見君王面，花落黄昏空掩門。
高愛三峰插太虛，掉頭吟望倒騎馿。旁人大笑從他笑，終擬移家向此居。
炎炎畏日樹將焚，却恨都無一點雲。强跨蹇馿來得到，皆疑渴殺老參軍。
曹娥廟前秋草平，曹娥廟裏秋月明。扁舟一夜炯無寐，近聽潮聲似哭聲。
將齊華嶽猶多六，若並巫山又欠三。好是雨餘江上望，白雲堆裏潑濃藍。
長亭黄葉正紛紛，一曲驪歌酒十分。須信滁陽人有意，滿城來送散參軍。
一卷詩成二十年，畫曾忘食夜忘眠。莫言不及相如賦，誰敢高吟漢帝前。
閑上應天寺裏塔，九層突兀入幽雲。下窺已覺紅塵別，低語猶疑碧落聞。秦望山高如髻簇，照湖水闊若甌分。野人不管興亡事，空憑危欄到日曛。
禹廟高高萬木齊，蟾蜍影裏月光低。山中不慣聞寒漏，一夜猿驚與鳥啼。
萬古稽山下，森森大禹祠。幽人來暗禱，靈魄望潛知。帝慮河頻决，民憂業旋移。自慙無異策，載拜淚雙垂。
近携琴鶴遊東越，曾接談諧氣味深。佛意已知師達了，儒書却爲俗披尋。稽山有雪寒凝骨，鑑水無風冷徹心。別後相思向誰說，祗應霜鬢暗相侵。
門掩多年生綠苔，想師心地似寒灰。勞心擾擾休來此，我是閒人尚不開。
受知聖睠與誰同，師號封題寄梵宮。爲謝國恩來闕下，又承天澤去山中。禪餘靜對江亭月，吟苦凉生海樹風。若到赤城逢羽客，但言孤鶴在金籠。
扁舟不復見袁宏，故壘猶連謝尚城。騎鯨仙子千年恨，化石佳人萬古情。牛渚磯前浪如屋，區區名利與生輕。
野花成子落，江燕引雛飛。暗草薰苔徑，晴楊拂石磯。
花殘雨又風，飄紫復飄紅。不到三春盡，都經數夜空。繞闌仍聚散，逐水尚西東。可惜多情蝶，徘徊晚照中。
遠挹高風自漢廷，老松猶带昔年青。留侯高卧衣冠冷，鼻祖重來印劍靈。鶴和猿吟清徹底，龍蟠虎踞翠爲屏。真人一笑梅花發，三十六天春不扃。
鐵鞋踏破幾山行，惟此山行越樣清。顧我塵中一簪紱，任他世上幾公卿。分安淡泊全真性，身厭輕肥已半生。漢鼎餘丹今在否，願須匕粒守三彭。
何須三叫絕，已恨一聲多。
莫嗟黑髮從頭白，終見黄河到底清。
到底不能成一曲。
土床安睡穩，紙被轉身鳴。
滁上相逢俱禁煙。
窺魚白鳥明殘照，抱石幽雲點半山。
歸來遍檢登科記，未見連年放弟兄。
峽口聞猿夜。
出秋霜，價錢可，贏得撥灰兼弄火，暢殺我。
散拽禪師來踘蹴，亂拖游女上秋千。
詩題：古意首句：妾有羅衣裳。
詩題：渭上秋夕閒望首句：秋色滿秦川。
何處來蘋末，蕭騷盡四鄰。金莖吹曉露，玉宇動輕塵。易水離歌闋，齊紈怨思新。泛蘭迷舊澤，落帽會佳辰。籬菊飄香遠，庭桐墜葉頻。帆開五湖客，槎去九霄人。曲沼鋪紋簟，平蕪偃綠茵。鴻飛資羽翮，鷹擊助精神。仙馭歸堪待，琴松韻更真。披襟同楚樹，千古自相親。
斜漢西傾桂魄新，停梭今夕度天津。世間縱有支機石，誰是成都賣卜人。
紅蕖爛熳碧池香，羅綺三千侍漢皇。阿母暫來成底事，茂陵宮桂已蒼蒼。
香階寶砌靜無塵，遥指星河再拜人。若把離情今夕說，世間生死最傷神。
北斗城高禁漏多，漢家宮殿奏笙歌。漫教青鳥傳消息，金簡長生得也麽。
珠箔風輕月似鈎，還看錦繡結高樓。堪傷乞巧年年事，未識君王已白頭。
函關秋霽雁初迴，六里商於曉色開。四皓有靈應笑我，謫官方始入山來。
疊石自然成鴈塔，貯泓依舊作龍塘。
鼇宮明麗倚春寒，讌會羣仙喜縱觀。聖作照臨新日月，御書飛動集龍鸞。綺談雅似聞天樂，瓊夜香勝飲露盤。坐久杳同玄圃外，吟餘飄若碧雲端。演綸視草微才怯，□□□□霈澤寬。因想前賢倍知幸，多云遭值太平難。
秋來憶故人，寓目臨大野。遠近聞清商，依稀奏豳雅。經霜樹半紅，無風葉自下。一片洞庭心，聊憑塞鴻寫。
造化功夫異異端，自緣開晚少人看。若教總似陶潛眼，肯向芳春賞牡丹。
大庾山橫贛水濱，南飛一雁久離群。蓮花幕裏誰知我，竹葉樽前獨憶君。
亭亭高出竹籬間，露滴風吹血染乾。學得京城梳洗樣，舊羅包却綠雲鬟。
漁家深處住，鷗鷺泊柴扉。雨過山迷徑，潮來風滿衣。岸幽分遠景，波冷漾清暉。却憶曾遊賞，嚴陵有舊磯。
巍峨堆壓郡城陰，秀出天涯幾萬尋。翠影倒時吞半郭，嵐光凝處滴疏林。
殘年仍置閏，五日恰逢春。携酒客獨嘗，敲門僧不嗔。雙松如拱立，萬井自橫陳。精舍故盤礴，元規塵上人。
鶴歸已改新城郭，牛卧重尋舊墓田。
客舍愁經百五春，雨餘溪寺綠無塵。金花開處鞦韆鼓，粉頰誰家鬭草人。水上碧桃流片段，梁間新燕語逡巡。高僧不飲客携酒，來勸先朝放逐臣。
每到新亭即厭歸，野香經雨長松圍。四簷山色消繁暑，一局棋聲下翠微。冰片角巾簪澗月，錦文拳石砌苔磯。近來學得籠中鶻，迴避流鶑笑不飛。
花時懶看花，來訪野僧家。勞師擊新火，勸我雨前茶。
得罪先朝出粉圍，五原功業有誰知。年餘放逐無人識，白雪關頭一望時。
旦夕春風老，離心共黯然。小舟聞笛夜，微雨養花天。手筆人皆有，曹劉世所賢。郴侯重才子，從此看鶑遷。
衆論才名外，親人似古人。官嫌容易達，家愛等閑貧。解印詩權在，移風澤國春。政聲交不得，慚見數鄉民。
潺湲如燎嶺雲陰，玉石魚龍換古今。只見開元無事久，不知貞觀用功深。籠無解語衣無雪，堆有黄沙粟有金。惆悵群邪負恩澤，始知夷甫少經心。
行人慵過景陽宮，宮畔離離禾黍風。庭玉有花空怨白，井蓮無步莫愁紅。吟詩功業才雖大，亡國君臣道最同。爭忍暮年歸故里，綸竿迴避釣魚翁。
吟遶虛廊更向闌，繡窗燈影背欄干。燕棲鶑宿無人語，一夜蕭蕭細雨寒。
百花深處小危樓，千步蒼苔到葉舟。一夜楚江寒食雨，離人白盡未歸頭。
流水驚前事，清風似昔時。重吟金谷詠，如見峴山碑。
沉檀香植在天涯，賤等荆衡水面槎。何必爲槽飼雞犬，不如煨燼向豪家。
秋陰漠漠秋雲輕，緱氏山頭月正明。帝子西飛仙馭遠，不知何處作吹笙。
亭亭畫舸繫寒潭，直到行人酒半酣。不管煙波與風雨，載將離恨過江南。
一夜西風旅雁秋，背身調鏃索征裘。關山落盡黄榆葉，駐馬誰家唱石州。
江雲薄薄日斜暉，江館蕭條獨掩扉。梁燕不在人事改，雨中猶作一雙飛。
水暖鳬醫行哺子，溪深桃李卧開花。
百草千花路，華風細雨天。
過關已躍樗蒲馬，誤喘猶驚顧兔屏。
星沉會節歌鐘早，天半上陽煙樹微。
越絕曉殘蝴蝶夢，單于秋引畫龍聲。
杜曲花光濃似酒，灞陵春色老於人。
滿帆西日催行客，一夜東風落楚梅。
失意慣中遷客酒，多年不見侍臣花。
舊井霜封仙界橘，雙溪晴落海邊鷗。
人辭碧落春風晚，花老朱陵古渡頭。
承露氣清駒送日，觚稜人靜鳥呼風。
鬢間相似雪，峰外寂寒煙。
眼界入去中。
久欠遊山債。
偷分暇日工。
登臨雖未立。
思古堂前酒一尊，共談時事出孤村。臨期上馬無他囑，多買詩書教子孫。
翠竹峰前是我家，歸來重整舊生涯。煙霞尚有留人意，爭奈門前駟馬車。
未覆一簣土，便作千仞觀。一自登巉巖，培塿視群山。
朔風夜號空，于隅幾枝木。深山自春色，芳草不凋綠。朋來得進遊，招提藏翠麓。新酒赤如丹，竹萌肥勝肉。一醉出門去，缺月掛修竹。歸路沙溪淺，危橋濺寒玉。夜過渭濱居，門庭應不俗。對座寂無言，泉聲如擊築。宗明更可人，相邀勤秉燭。開緘得捷音，豺狼俱面北。迴櫂今可矣，賞心嗟未足。西去有奇巖，祥雲覆華屋。箕踞列千人，未充空洞腹。更約林宗俱，來伴白雲宿。
二年白玉堂，揮翰供帖子。風生起草臺，墨照澄心紙。三年文昌省，拜賜近天咫。紅蓼肦御盤，金幡裊宮蕊。晚爲日南客，環堵隠烏几。朝來聞擊鼓，土牛出墟市。幽懷不自閒，欲逐春事起。安是五畝園，種蔬引江水。
肩輿迢遞訪遊仙，自是山中別有天。松影參差籠玉殿，鶴聲嘹喨下芝田。青蒼巘色臨門外，斷續泉流遶檻前。便可相從解簪紱，時清難戀薜蘿烟。
算來真是風騷將，李杜壇邊好策勳。
傳語東歸王副使，也須別却海棠回。
當年蹤跡困泥塵，不意乘時亦化鱗。爲報鄉閭親戚道，如今席帽已離身。
孝義門風累世修，帝恩旌表耀南州。藏書不特延多士，貢幣仍聞亞列侯。高閣聲寒慈竹雨，小池香老瑞蓮秋。人來辱示朝賢什，吟咏渾消萬斛愁。
鑿開幽境泛流萍，迴合波閒小洞庭。寒影倒吞凌漢樹，冷光高浴半天星。魚翻綿鬣波紋皺，鷺洗霜翎水氣腥。昨夜蛟龍忽飛去，滿天風雨震雷霆。
兩制誠堪美，青雲侍玉輿。
骨化黄金鶴化胎，仙翁輕舉出塵埃。石幢雲鎖水常在，玉馬星馳煉未回。綠草晚煙梅雨發，失藤餘萼麥風開。丹泉長活芙蓉死，會買張山卜築來。
風生崖木響，靄散洞門寬。幽徑盤危入，青天一面看。三冬僧定煖，五月客游寒。縱有通神筆，亦應圖出難。
華嶽三峰客，幽居不記年。煙霞爲活計，雲水作家緣。種藥茅庭畔，栽松澗壑邊。暫離仙洞去，可應帝王宣。
相送當摇落，孤舟泛渺瀰。去帆看已遠，臨水立多時。別浦寒鴻下，空山夜鶴移。他年重會面，冷鬢共成絲。
地僻無賓侶，柴門畫始開。谿山寒葉落，江國故人來。話舊驚霜鬢，論詩滯酒杯。相留喜同宿，不寐曙光回。
弱冠登龍入粉闈，少年清貴古來稀。袖中詔草朝天去，頭上宮花侍宴歸。卓筆玉堂寒漏迥，捲簾池館水禽飛。三台位近猶多遜，閒聽秋霖憶翠微。
朝苑優游數十春，文章敵手更無人。對敭旒冕如僚友，下直門闌似隠淪。倚檻白雪供醉望，搘筇黄葉落吟身。年來得意知難絕，大半門生作侍臣。
帝里山河景莫裁，就中春色似先來。暖融殘雪當時盡，花得東風一夜開。艷日綺羅香上苑，沸天簫鼓動瑶臺。芳心只恐煙花暮，閒立高樓望幾回。
野景村家好，柴籬夾樹身。牧童眠向日，山犬吠隨人。地僻鄉音別，年豐酒昧醇。風光吟有興，桑麥暖逢春。
無定河邊路，風高雪灑春。沙平寬似海，鵰遠立如人。絕域居中土，多年息戰塵。邊城吹暮角，久客自悲辛。
佩劍游邊地，悲風捲敗莎。鵰饑窺壞塚，馬渴嗅冰河。塞闊人煙絕，春深霰雪多。蕃戎如畫看，散騎立高坡。
從軍無住計，近臘塞門行。風劈面疑裂，凍粘髭有聲。太陽過午暗，暮雪照入明。馬上聞吹角，依依認漢城。
三十懸鈎事聖朝，功名常愛霍嫖姚。錦衣香重花垂足，玉带光寒雪遶腰。秣馬暖思秦地草，弦弓秋憶雁門鵰。清時閒却英雄興，醉聽笙歌擲酒瓢。
昔年南國看黄葵，雲鬢金釵向後垂。今日林容籬落下，秋風寂寞兩三枝。
分飛南渡春風晚，却返家林舊業空。無限離情似楊柳，萬條垂向楚江東。
馬摇金勒嘶村墅，人搶花毬落野田。
彩牋分捲碧雲薄，臘燭對燒紅淚乾。
堂親垂白日，稚子欲行時。
當初不肯住長安，現相須歸泗水間。今日又還思展化，東來海上鎮狼山。
箕穎久淪沒，矯矯誰能羣。憶昔讓王者，高風殊可聞。我懷在寥廓，思勒滄浪勳。何時凌紫蹻，翛然絕塵氛。
皇皇長安都，赫赫金張第。車馬競奔趨，窮達在片議。綺麗世所欣，崇高物恒忌。何如古逸民，蓬門卧幽閟。
大道夷且長，捷徑自窘步。借問漫游人，胡爲局紆路。我馬亦既秣，風雲豈馳騖。遷喬非所期，舍筏聊自渡。世途良足吁，更駕循軌度。
一榻清風喜共攀，又携姜被惜間關。虛誇海外千年藥，不借平原十日閒。鴻雁幾時纔北向，蓴鱸有約竟南還。野情縱合江南老，春草相期一解顔。
廟裏杉松蕭颯風，廟前江水碧溶溶。凭闌不見當時事，落日遠山千萬重。
太歲在辛卯，九月萬木落。是時太陰虧，占云臣道剝。王生出紫微，譴逐走商洛。扶親又抱子，迤邐過京索。弊車載書史，病馬懸囊橐。西都不敢住，空負香山約。閿鄉正南路，秦嶺峭如削。肩輿礙巨石，十步三四却。妻孥亦徒步，磧礫不容脚。山店蓋木皮，烟火渾燻灼。夜深聞贙虎，全家屢驚戄。山泉何縈回，切冽無橋彴。卸鞍引羸蹄，解襪事芒屩。晨瀾髮可鑑，朝涉脛如斮。商山六百里，天設皆巖崿。上洛在其中，狴牢曾未若。逐臣自可死，何必在遠惡。刺史不我顧，古寺聊淹泊。卜居雜民甿，致養無精糳。知道由自寬，有親强爲樂。側聞种先生，終南卧雲壑。長沮既躬耕，元禮仍開學。王績婦未娶，介潔翹孤鶴。之推母偕隠，教誨脩天爵。詩情亦嗜酒，道氣不服藥。田衣剪荷芰，野飯烹茝蒻。霧豹澤文彩，冥鴻避矰繳。肯從羔雁聘，唯恐簪裾縛。如何宋右史，斥鷃議鵰鶚。玄纁與丹詔，恩禮誠非薄。仍敕京兆府，敦諭辭恭恪。先生戀板輿，純孝心堅確。散髮走烟巒，拜章謝恩渥。巨材猶在澗，大玉不出璞。使者遂空迴，軟輪何寂寞。賢母召徵君，庭責詞嗃嗃。胡爲事章句，漏名入街郭。府縣污我山，胥徒噪吾幄。以茲近聲利，安得成高邈。誓將徙窮谷，庶可逃喧濁。先生拜引過，爲壽開樽杓。陶陶又熙熙，何啻聞竽籥。人傳到遷客，面目敦慙怍。器小識不遠，當年事頭角。遭時得一第，游宦何齷齪。逐羶甚蚍蜉，鬭耀同𧐔𧕋。宰邑乏弦歌，諫垣無謇諤。便蕃朱紫綬，僭忝絲綸閣。方號騤騤龍，已困狺狺㹱。待罪始知非，咄哉昧先覺。一聆高世行，罪髮庸可擢。忍耻賦三章，塵埃寄寥廓。明年會恩宥，量移井蛙躍。靡暇謁南山，征途望西嶽。黄河波洶湧，白逕苔班駁。中條圍解縣，五老烟齪齪。此焉爲郡副，烏敢事隕穫。籠禽幸未死，尚且謀飲啄。米呼村婢舂，樵雇山僮斫。餵馬捽寒蕪，看書爇秋籜。信口亦吟哦，放心無適莫。君恩已絕望，人事終難度。相府一張紙，喚起久屈蠖。誠知有梁棟，未忍棄榱桷。五城天上開，三殿雲間卓。重取故衣冠，籠裹山猱玃。病翼得風雲，壞牆勞赭堊。諫官與史氏，舊職聊羈絡。舉袖拂石螭，凝眸睨金雀。冥心想前事，一夢何揮矐。長恐先生聞，倚松成大噱。關中朋友來，遺我神仙作。繁華遠客騎，錚鏦美人錯。古澹啜鉶羹，文雅鏗木鐸。千言距百韻，旨趣何綽綽。孰念氣如虹，翻然輕抵鵲。俊甚麻姑抓，快比屠門嚼。渾金豈在鎔，尺璧寧施琢。愈風齊捧檄，忘味同聞樂。致之向懷袖，日夕芬蘭若。褒我塵俗韻，鉛刀化干鏌。同聲必有應，過實還疑謔。盛夸山中事，雲屋張霞幕。蘭芽含露採，石髓和煙酌。巢由泉滌耳，園綺芝盈握。有時上絕頂，星斗近可摸。下視塵世人，營營似螶𧎾。男兒既束髮，出處岐路各。苟非秉陶鈞，即去持矛槊。致主比唐虞，安邊如衛霍。不爾爲逸人，深居返吾樸。胡然自碌碌，名節日銷鑠。行年過半世，功業欠圭勺。無術鑄五兵，使民興錢鎛。無材統六師，逐寇開沙漠。空言說王道，肆眼看人瘼。多慙指佞草，虛效傾心藿。一覽大雅文，起予亦何博。况茲山野性，謨畫昧方略。搔首謝朝簪，行將返耕鑿。
鉅賢如木鐸，一振聲蓋代。丈人文曲星，譴謫落下界。辭源發崑崙，意盡若到海。昔在神德朝，少秀負文彩。擢第應制舉，召試拂華蓋。醉揮拔萃判，一字不復改。傳寫遍都下，紙貴無可買。一命佐著作，蕓閣垂纓珮。歌詩數千首，人口炙與鱠。志大輕俸錢，痛飲負酒債。庸蜀既即敘，出命玉津宰。題柱薄長卿，銘閣笑張載。錦水清見髮，峨嵋綠于黛。物華曾不負，詩酒聊自待。旨甘豈擇祿，印綬久不解。陶潜腰任折，萊子衣有彩。蹉跎歷四邑，塵土不可擺。吾皇在藩邸，聞名四聰駭。即位未浹旬，獨許延英對。相見恨已晚，欣然契嘉會。諫官聊假道，紫微遽真拜。制誥復西漢，碑板揭東岱。金鑾赴夜召，顧問及遠大。白麻幾千紙，意出元白外。薦賢恐不及，誘善曾無怠。當朝自獨步，晚節亦泛愛。有別樂聞韶，無譏詩自鄶。賤子在廣場，知見殊流輩。進士數且千，馳鶩稱俊邁。人人握靈蛇，許我珠無纇。超拔冠多士，權貴不得礙。御前中科第，閣下備寮寀。詎惟師碩德，常許接佳話。國朝大手筆，日夕期鼎鼐。胸中泰山雲，舒卷何霮䨴。言下傅巖雨，蓄縮未霶霈。吾道遂難行，一旦同得罪。典午信冗散，貳車更狼狽。商於甚僻陋，鄜畤近山塞。共月踰千里，便風無一介。何當遂乘桴，侍坐浮渤澥。大笑引淳風，樽前一長噫。今茲當委順，自昔無芥蠆。投詩助醉吟，入室生徒在。
申湖在陝服，自昔名所重。許昌遺唐律，人口尚傳誦。舊迹固蓁莽，勝概猶出衆。前年謫商於，過此方憂恐。無暇濯溪泉，惻惻心甚痛。量移遇恩宥，方寸稍放縱。故人孫漢公，勤懇事迎送。柅車得三宿，延我入溪洞。春殘尚有蝶，夏首始見蝀。朱櫻實頗繁，黄鳥聲亦哢。地幽接府署，亭高瞰村壟。縈砌水逶迤，入簷山巃嵷。鯉翻自躍金，蝸曳燒餘汞。石危君子介，筍亂小人勇。虛凉集鷗鷺，爽塏無蚊蠓。芰葉巧如剪，萍根密非種。逕苔自斑駁，岸草互蓊菶。官醖綠開瓶，時果青出籠。醉中猛別後，依約似一夢。唯愁當要路，時復棲闒茸。解梁雖近山，墝埆費耕墥。常風有盬南，日夕塵塕埲。雲泉既遼遠，草樹非秀聳。况茲炎蒸月，縶縛何所動。緬懷八龍會，南溪與誰共。棣萼本多才，甘棠應少訟。枕簟與琴書，鴒原聊自奉。篇章取李杜，講貫本姬孔。古文閱韓柳，特策開晁董。清吹席上來，當暑閉冰凍。菱脆擘瓊枝，瓜甘浮蜜筩。氣秋綠篠戰，露曉圓荷捧。照湖小賀監，溪堂輕馬總。此景且不同，此懷可長慟。平生好泉石，况復官散冗。近聞田紫微，漣水許就俸。援例苟得請，申湖當入用。終老占溪居，卧看秋泉湧。
去年七月七，直廬閑獨坐。西日下紫微，東窗暈青瑣。露柳蜩忽鳴，風簾燕頻過。寂寂紅藥階，槿花開一朵。時清無詔誥，性澹忘物我。兀然何所營，橫枕通中卧。夢入無何鄉，蛺蝶甚幺麽。孰謂處深嚴，自得放慵惰。中官傳宣旨，御詩令屬和。驚起儼衣冠，拜舞蒼苔破。逸翰龍蛇走，雅調金石播。洋洋百世音，乃賡强牽課。暮隨丞相出，自謂天上墮。歸來備乞巧，酒肴間瓜果。海物雜時味，羅列繁且夥。家人樂熙熙，兒戲舞娑娑。寵辱方若驚，倚伏忽成禍。九月謫商於，羈縻復窮餓。鳳儀困鴟嚇，驥足翻鼈跛。山城已僻陋，旅舍甚叢脞。夏旱麥禾死，春霜花木挫。吾親極衰耄，吾命何轗軻。稚子啼我前，孺人病我左。玄髮半凋落，紫綬空垂拖。客計魚脫泉，年光蟻旋磨。昨夜枕簟凉，西郊忽流火。河漢勢清淺，牛女姿婀娜。商土本磽瘠，商民久勞癉。霜旱固不支，水潦復無柰。居人且艱食，行商不通貨。郡小數千家，今夕唯愁呵。吾兒索來禽，傾市得一顆。舉家成大笑，愁眉略舒軃。自念一歲間，榮辱兩偏頗。頼有道依據，故得心安妥。窮乎止旅人，達也登王佐。匏瓜從繫滯，糠粃任揚簸。批鳳不足言，失馬聊自賀。委順信吾生，無可無不可。
西漢十二帝，孝文最稱賢。百金惜人力，露臺草芊眠。千里却駿骨，鸞旗影遷延。上林慎夫人，衣短無花鈿。細柳周將軍，不拜容櫜鞬。霸業固以盛，帝道或未全。賈生多謫宦，鄧通終鑄錢。謾道膝前席，不如衣後穿。使我千古下，覽之一泫然。頼有佞倖傳，賢哉司馬遷。
合崖何嵌崆，湫水何浺瀜。渟污暨積潦，滯泥不朝宗。有時見鬼怪，無人薦王公。止可飲麋鹿，未嘗産蛟龍。山甿自神之，祠祀衆口同。今春商於旱，太守職憂農。先請境內山，熊耳有如聾。乃迎是湫水，盈乎素缶中。州民與郡吏，覡女雜巫童。朝祈又夕禱，拜起虔且恭。馨爐復奠爵，牲幣潔而豐。適與天雨會，三日勢濛濛。致謝送水歸，盡禮有始終。水旱蓋定數，災祥與政通。傅巖道喪久，咄爾貪天功。
吾生非不辰，吾志復不卑。致君望堯舜，學業根孔姬。自爲志得行，功業如臯夔。既登俊秀科，又在清切司。諫紙無直言，綸誥多愧辭。黽勉爲何事，親老與妻兒。一旦命執法，嫉惡寄所施。丹筆方肆直，皇情已見疑。斥逐深山中，窮辱何羸羸。于張及不得，安用此生爲。
大燕引新雛，小鴉哺老烏。青青樹木間，禽鳥聲歡娛。我携二稚子，東園擷春蔬。可以奉晨羞，采采供貧厨。非肉誠不飽，割身實無餘。緬懷宋閣老，同日出京都。謫宦不携家，留妻事老姑。塊然武當下，此樂固亦無。
秦皇焚舊典，漢祖溺儒冠。萬民在塗炭，四老方宴安。白雲且高卧，紫芝非素餐。南山正優游，東朝忽艱難。高步揖萬乘，拂衣歸重巒。飛鴻自冥冥，束帛徒戔戔。古廟對山開，清風向人寒。更無隠遁士，空有賓客官。况我謫宦來，塵跡污祠壇。朝衣慚蕙带，佩玉愧紉蘭。或依階下樹，陶暑解馬鞍。或借廟前水，乘秋把魚竿。吾道多齟齬，吾生利盤桓。登山殊未倦，飲水聊盡驩。精靈莫相笑，此意樂且盤。
小言望小利，載在禮經中。遂有鷹犬輩，拔劍各爭功。一出定萬乘，去若冥冥鴻。寂寂千古下，孰繼採芝翁。
不見陽城驛，空吟昔人詩。誰改避賢郵，唱首元微之。微之謫江陵，顦悴爲判司。路宿商山驛，一夕見嗟咨。所嗟陽道州，抗直貞元時。時亦被斥逐，南荒終一麾。題詩改驛名，格力何高奇。樂天在翰林，亦和遷客詞。遂使道州名，光與日月馳。是後數十年，借問經者誰。留題富水驛，始見杜紫微。紫微言驛名，不合輕改移。欲遣朝天者，惕然知在茲。一以諱事神，名呼不忍爲。一以名警衆，名存教可施。爲善雖不同，同歸化之基。邇來又百稔，編集空鱗差。我遷上雒郡，罪譴身縶維。舊詩猶可誦，古驛殊無遺。富水地雖在，陽城名豈知。空想數君子，貫若珠纍纍。三章詩未泯，千古名亦隨。德音苟不嗣，吾道當已而。前賢尚如此，今我復何悲。題此商於驛，吟之聊自貽。
謫居歲云暮，晨起厨無烟。頼有可愛日，懸在南榮邊。高舂已數丈，和暖如春天。門臨商於路，有客憇簷前。老翁與病嫗，頭鬢皆皤然。呱呱三兒泣，呱呱一夫鰥。道糧無斗粟，路費無百錢。聚頭未有食，顔色頗饑寒。試問何許人，答云家長安。去年關輔旱，逐熟入穰川。婦死埋异鄉，客貧思故園。故園雖孔邇，秦嶺隔藍關。山深號六里，路峻名七盤。襁負且乞丐，凍餒復險艱。唯愁大雨雪，殭死山谷間。我聞斯人語，倚戶獨長歎。爾爲流亡客，我爲冗散官。左宦無俸祿，奉親乏甘鮮。因思筮仕來，倏忽過十年。峨冠蠹黔首，旅進長素餐。文翰皆徒爾，放逐固宜然。家貧與親老，睹翁聊自寬。
四十强而仕，禮文可遵守。筮仕已十年，明朝三十九。自知得祿早，左宦誠宜有。年雖過潘岳，未爲全白首。貧猶勝墨子，黔突聊供口。若比張辟彊，吾甘爲老醜。若比太公望，吾方爲少秀。任從新歲來，且獻高堂壽。更解金貂冠，多貰商山酒。
商嶺多修篁，蒼翠連山谷。有鼠生其中，薦食無厭足。春筍齧生犀，秋筠折寒玉。飫飽致肥腯，優游恣蕃育。林密鳶不攫，穴深犬難逐。鳳凰餓欲死，彼實無一掬。唯此竹間䶉，琅玕長滿腹。暖戲綠叢陰，舉頭傲鴻鵠。不知商山民，愛爾身上肉。有鍤利其鋒，有錐銛于鏃。開穴窘如囚，洞胸聲似哭。膏血尚淋灕，携來入市鬻。竹也比賢良，鼠兮類盲俗。所食既非宜，所禍誠知速。吁嗟狡小人，乘時竊君祿。貴依社樹神，俸盜太倉粟。笙簧佞舌鳴，藥石嘉言伏。朝見秉大權，夕聞罹顯戮。李斯具五刑，趙高夷三族。信有司殺者，在暗明於燭。彼狡勿害賢，彼鼠無食竹。
比鄰有閑園，瓦礫雜荆杞。未嘗動耕牛，但見牧羣豕。今夏赤旱天，斲琢誰家子。播種甚莽鹵，苗稼安能起。秋來連月雨，柴門晝不啟。新晴一携杖，出戶聊徙倚。重到田中立，黍稷何薿薿。吐穗欲及肩，鳥雀聲亦喜。力穡乃有秋，斯言不虛矣。向使懶種植，荒榛殊未已。有書閑不讀，爲學還如此。
吾爲士大夫，汝爲隸子弟。身未列官常，庶人亦何异。無故不食珍，禮文明所記。况非膏粱家，左宦乏貲費。商山水復旱，穀價方騰貴。更恐到前春，藜藿亦不繼。吾聞柳公綽，近代居貴位。每逢水旱年，所食唯一器。豐稔即加籩，列鼎又何愧。且吾官冗散，適爲時所棄。汝家本寒賤，自昔無生計。菜茹各須甘，努力度凶歲。
魏公王佐才，獨力造晉室。揮手廓氛霾，放出扶桑日。感慨會風雲，周旋居密勿。下民得具瞻，上帝賚良弼。沉沉帷幄謀，落落政事筆。品流遂甄別，法令頗齊一。跋敕朝據案，論兵夜造膝。多士若鴛鴻，官材咸有秩。諸侯如狼虎，請謁盡股栗。秉鈞多事朝，綽綽有紀律。遠將留侯比，近以贊皇匹。志在混車書，誓將闡儒術。皇天未厭亂，運去何飈欻。高祖厭寰區，少帝無始卒。老成既疏遠，羣小相親昵。黷武兵漸驕，倒懸人不恤。和親絕强虜，謀帥用悍卒。魏公在藩垣，上疏論得失。七事若丹青，辭切痛入骨。忠言殊不省，直道果見屈。鐵馬從北來，煙塵晝蓬勃。穹廬易市朝，左袵雜纓紱。主辱臣不死，囚縛自安逸。唯公獨遇害，身殞名不沒。惜乎英偉才，濟世功未畢。一讀晉朝史，遺恨空鬰鬰。子孫亦不振，天道難致詰。
有唐張曲江，盛名何暐曄。請誅安祿山，先覺不見納。胡雛有反相，其事遠相接。賢人何代無，舊史聊可獵。兵部事晉朝，文學中科甲。强臣方跋扈，朝士多恇怯。獨持上方劍，願斬奔鯨鬣。堂堂張彥澤，反勢淩閶闔。拜章請顯戮，直氣不可壓。三進叩玉墀，植笏立蓂莢。皇情彌慰撫，清問屢應答。終焉念小恩，曾不顧大業。高吟歸去詩，潺湲淚承睫。旋踵即亂華，有同虞不臘。張公領鐵馬，朝市胡塵合。刺謁甚閑詳，辭氣殊不懾。虎狼不敢害，加禮爲下榻。當年棄謇諤，異代居調燮。相位席不暖，帝澤安可洽。斯人既淪亡，此風亦蕭颯。滑稽何足累，大節世已乏。安用學腐儒，矻矻守禮法。
西樞經緯才，慷慨遇真主。文學中甲科，風雲參霸府。直躬在密勿，未始畏彊禦。憑案讀古書，箕踞視太祖。澤欲浸生民，化將還邃古。拆寺遇武宗，排佛如韓愈。盡髮羣苾蒭，使之藝禾黍。兵威遂强盛，人力不耗蠹。世宗征淮甸，委任當留務。馬前拜侯伯，階下列椹斧。叱咤氣生風，將校汗如雨。手築太平基，胼胝不輟杵。具瞻人有望，衰運時不與。修短天難忱，殲奪民何怙。恩深與小斂，撫槨甚悲沮。云亡復殄瘁，前哲非虛語。世豈乏賢良，才難具文武。曆象過羲和，文章敵燕許。可能隨衆人，冥寞歸塵土。子孫雖衆多，必復事未睹。誰銘遷客詩，高揭王公墓。
琅琊名父子，少孤起徒步。贄謁桑魏公，藻鑑非易與。撫頂久歎惜，王楊許爲伍。諸侯取爲官，佐幕大名府。主帥杜重威，功大心跋扈。天驥被縶維，神龜罹網罟。六師薄孤壘，三面開生路。主人既釋放，賓筵因詿誤。逼脅本非辜，貶謫尋不赴。折腰紆墨綬，搨翼久未舉。梁竦耻州縣，長卿有辭賦。裏行旌邑政，柱史登朝序。抨彈志不樂，潤色才有素。錦窠應列宿，星垣吟藥樹。丹青生帝典，金玉鏗王度。東觀秉直筆，南宮司貢部。時英萃門下，藹藹騰嘉譽。鵬掀六月風，豹蔚七日霧。多才同列忌，嫉惡姦人怒。排斥屢專城，織羅仍典午。名宦頗流離，衣食常貧窶。文明起代邸，振拔非不遇。紫微雖正拜，白髮已遲暮。史魚直有遺，棖也剛不吐。非才占清列，志欲投兕虎。英俊在草萊，力能生翅羽。毀譽兩無私，華衮間蕭斧。掌選循故實，尹京恥鉤距。名位僅三事，疾瘵嬰二豎。告滿拜貳卿，君恩慰沉痼。終見哲人萎，蕭蕭空壠墓。鯉庭有令嗣，鳳閣登仙署。兩制列門生，九原應自許。蒼蒼猶足信，吾道似有訴。餘慶在子孫，明明深可據。
文自咸通後，流散不復雅。因仍歷五代，秉筆多艷冶。高公在紫微，濫觴誘學者。自此遂彬彬，不蕩亦不野。惜哉傷躁進，忤旨出閣下。吾君登大寶，兌澤連霶灑。均陽又淮陽，移徙曾不暇。遂無牽復命，虛偶文明化。何路得自新，賫志入長夜。人謂責太深，終于郡司馬。
乞得鄉州樂矣哉，雪峰安靜此徘徊。浙江莫謂音書隔，一日潮聲兩度來。
大空西山小空東，侍者神通未知窮。庵來不言還作麽，數珠提起□裴公。
湖山深處梵王家，半紀重來兩鬢華。珍重老師迎意厚，龍泓亭上點龍茶。
曉登山閣一爐香，瞻企神僧到上方。人度石橋何所畏，如來原是世津梁。
闌干十二壓仙瀛，占得龍峰作畫屏。林映遠籠千里月，湖光寒照一天星。望來瀑布真霜練，飛過沙禽半雪翎。人賞不知春已老，隔橋依舊柳青青。
東南山水聞之久，未省人曾說義烏。萬頃波濤驚客眼，始知中有繡川湖。
義高德厚賢在躬，進榮退美光初終。越有神明相元功，疾憂之外康寧中。乃眷乃顧爰徂東，徒御雖寡人望雄。其高可仰厚可宗，茲行允美江淮風。父老相呼告兒童，三朝無事繄厥忠。公謀公惠世所蒙，肆安於賈田安農。溫衣蔽體食飽胸，小攘大竊消姦兇。州牢縣獄囚多空，歡心和氣成年豐。汝曹雖騃念所從，汝心汝貌加愛恭。薪蒸勿采米忽春，亟歌屢舞馳省公。有人昔與公車逢，汝陰潁尾洛陽嵩。山有迹兮水有蹤，水之鶴兮山之松。一朝賜號逍遥翁，馬資僕費官與供。汝曹努力吾老癃，公若再來勤筑宮。
德澤涵濡得二難，百年祠館見遺安。蒼蒼一片墳臺石，留在行人下馬看。
石龍山頂拔巍顛，我此登臨骨凜然。直上更無容足地，速回猶在夕陽天。
松撼寒聲竹鎖陰，梵宮瀟灑稱行吟。庭前花意自榮落，門外山光同古今。夜榻近軒孤月滿，曉鋤尋藥亂雲深。中間若了休休事，不信歡愁解到心。
寶界香園接翠微，此焉空寂遠塵機。寒冰扣曉人無垢，古劍藏秋谷有輝。水石潺頑迷客徑，松雲灑落護禪扉。我來笑被名韁鎖，斜日匆匆策馬歸。
馬尋舊路知歸去，龜放長淮不再來。
乍辭龍尾道，來刺虎頭城。
靈山一片雲邊雨，每爲熙朝作歲豐。
無正文。
無正文。
回首高齋拭淚痕。
行樂到蕭寺，像殿何煌煌。僧年過九十，細話燈焰長。方憶髫齔時，初離父母鄉。是時循舊迹，晝夜不暫忘。自事膏火來，日就與月將。始卒未嘗暗，眉髮皆如霜。禦風設絳紗，求福兼異香。寒村會織女，借餘坐如匡。陋巷苦志士，鑿壁偷隣光。太息日已暮，百結忡心腸。類此事億萬，聊書成短章。
成都一都會，千里带坤維。自昔公坐嘯，至今人去思。朝廷慎東注，方面要安綏。遂爾重藩屏，因之職殿帷。龍光出劍匣，謳頌走江湄。曉雪離都馭，春風入境旗。壺漿故父老，竹成舊童兒。疊足相歡躍，同心仰福禧。邦人顧若此，邑子更何其。會講中和化，重爲樂職詩。
炎蒸無處避，此地忽如寒。松砌行無際，石房禪自安。鴛鴦秋沼漲，蝙蝠晚庭寬。登眺見田舍，衡茅半不完。
金寺西郊外，一來煩惱攄。凡逢似仙境，鮮不屬僧居。岸綠見翹鷺，溪清無隱魚。殘陽已周覽，欲去幾躊躇。
滿葉是清霜，培根無沃土。恥作秦皇松，寧爲馮異樹。英靈自有風，蔭蔚長如雨。可憐青青姿，不知人事古。
高隱郫城下，平地仍徑還。門開值冠蓋，簾卷爲江山。沛雨人間待，浮雲天外閒。泥封詔不起，明夕奉慈顔。
匹馬西歸去，知君得意偏。人情重鄉里，官職更神仙。曉後無衙喏，旬頭有俸錢。何須駕白鶴，辛苦上青天。
五門門裏觀，松檜日蕭疎。道話忘心境，仙歌作步虛。壇場高突兀，廊廡四紆餘。世事多紛擾，君心定了如。
盛府佳招貴，嚴宸雅寄深。輿題仲舉坐，闕掛子牟心。漢竹分新契，潘花過舊陰。當年百里驥，方此試駸駸。
近境連桑陌，先遊盛竹林。併將懷舊意，持作惠時心。藻思春生筆，清機月滿襟。成風錦江曲，迥上玉山岑。
春色草將深，春寒柳未陰。青天指行棧，淥水蕩離襟。後乘何爲託，前旌喻此心。南枝倦飛翼，憑爲寄歸音。
幾年魂夢寄西州，春晚歸逢學射遊。十里香風塵不動，半山晴日雨初收。指撝武弁呈飛騎，次第紅粧數勝籌。夾道綺羅瞻望處，管絃旌旆擁遨頭。
春日金田驩且譁，始因民俗好紛奢。管絃齊奏喧聞野，鶯燕高飛不在花。雕檻憑時見城郭，迴廊行處有烟霞。方塘靈石從來信，不獨當年太守誇。
金地環迴半錦城，累年斤斧不停聲。遠村民舍烟未起，滿寺僧筵鐘盡鳴。欄檻高低資眺覽，市廛言笑尚分明。阿房昔日徒虛語，壯麗應虧此畫楹。
不知真宰是誰專，生得韶光此樹偏。吟筆偶遺工部意，賦詞今識翰林權。風翻翠幕晨香入，霞照危牆夕影連。移植上園如得地，芳名應在紫薇先。
歲華今緩昔如流，舊日樊籠可自由。官事了時無盡極，人生安處且閒休。愚忠皎皎丹心老，歸思綿綿兩鬢秋。縱使海棠時節過，急行須及浣花遊。
濯錦江深惠澤流，西人都未究蹤由。耕疇擁耒春還動，織戶鳴機夜不休。講德定應勞四子，富民須合用千秋。鳳凰臺上需賢久，却恐龜城作蹔遊。
山橫雙劔水雙流，栖北巢南去未由。三尺素琴彈浩浩，一爐丹藥詠休休。白巖霜重紅梨曉，銀礫烟深紫芋秋。每夜夢魂歸處路，只應明月見神遊。
橋外浣花溪水通，山人高隱在其中。一江絲竹喧天沸，爭及松篁半日風。
古人惟恃眾心城，何事秦皇苦好兵。本設函關禁奸詐，不知半夜有雞鳴。
巖雨晴猶滴，溪泉直復迂。傾崖目眩轉，亂石步崎嶇。
自古成都勝，開花不似今。徑圍三尺大，顔色幾重深。未放香噴雪，仍藏蕊散金。要知空色論，聊見主人心。
堂構虛閒處，師心靜照中。當門自流水，滿院占清風。趺坐通禪觀，高談說性空。那知人世上，日月有樊籠。
園林再到身猶健，官職全拋夢乍醒。惟有南山與君眼，相逢不改舊時青。
盛旦真明聖，平生伏至公。遭逢不世出，覆露與天同。諒直誠多勉，謀猷媿罔功。后王明若日，夷夏慶同風。喜氣中兼外，歡謠北至東。敢圖嚴密禁，擢處太清宮。峻拔山形大，高明地望雄。起居無忘古，坐卧只思忠。論樂嗟淪廢，求音扣寂空。大和非隱伏，至理自穹崇。曖昧幽還顯，尊卑降復隆。使人思舞鳳，如弋慕飛鴻。世事安清謐，人心處正中。至醇當直詣，精義故旁通。本自關瑶律，還須撫素桐。天材由聖作，物理要人窮。往古爲經始，來今是考終。云爲極微妙，襟抱貯沖融。斂聚陰陽氣，窺觀造化工。因君說樂事，詩詠照光虹。
小馬輕輿蜀道難，身披裘褐頂峨冠。已從林下幽人往，猶作朝中舊德看。漁釣喜歡新得侶，道途瞻顧尚呼官。多慚鄉友貽清唱，天外鸞音與鳳翰。
常望鄉山憶翠微，此來時節更春暉。林間怨鶴久招隱，花外啼鵑仍勸歸。雲似隨人飛縹縹，雨如先道灑霏霏。迴思仕宦平生事，六十三年始悟非。
史君分陜惜別難，緩聽長吟速行酒。荆山北面黄河南，千里封疆爲己有。往來無窮西復東，衮衮輪蹄利名走。甘棠雖云勿翦伐，未必從前不傷手。當時遺愛安在哉，賴有聲詩傳不朽。擇之寸刃如新硎，歷年何啻十有九。胸中藴蓄富術業，此行直欲古人偶。近世只知厨傳爲，不顧虛名似箕斗。寄言道路如采詩，但問樵夫與田叟。
疇昔共登仕，爾來三十秋。常睎絲繩直，竊恥鴟夷柔。蹄涔學鉅海，螘垤依崇丘。行之不自疑，親寡憎怨稠。於今不亟去，淪胥恐同流。努力買良田，遠追沮溺遊。
牡丹名品眾，特地盛于今。西子含羞甚，東君著意深。障行施爛錦，屋貯用黄金。妾婢羣花卉，那能不妬心。
臺上望城下，迢遥知幾尋。湖光隱隱見，多礙柳烟深。
私船官運鬭縱橫，殖貨交通繞近城。燈火夜涼人未散，古潭宜復萬艘名。
道侶殷勤鑿石渠，金蓮泉脈入靈都。暗穿竹徑仍清冷，爲我烹茶敵酪奴。
日氣曉先赤，天形秋轉高。風輕金轡勒，霜重毳衣袍。匹馬精神倦，前騶意思豪。近來君在告，連直幾番鼇。
山中氣候別，二月已聞蟬。乍到清凉景，翻疑暑伏天。此身多暇日，何事更驚年。雜溜淙淙響，相和勝管絃。
憩鶴山間憩竹輿，宛然身世住空虛。地仙縱與天仙別，明月清風也不疏。
畏風垂首立，臨水側身行。更拂懸崖壁，援毫寫姓名。一道來何處，千尋正面前。時時玉麈下，紛泊鬢毛間。
大風吹沙高翳天，萬木簸蕩鳴空山。夜來奧熱今斗寒，下輿亂石崎嶇間。急著冒絮衣純棉，兩邊荆棘難躋攀。行到君實所詫處，却坐拂拭塵土顔。千尺瀑布才涓涓，深潭寂寞神龍跧。此來好事慎勿傳，乞得性命成生還。
錦屏山下錦江人，西去東來自在身。正是春天好時節，枉遭風起作埃塵。
夜月光華照潔清，春雲容與覆崢嶸。都城咫尺無人到，却使廬山浪得名。
到處窺泉竇，逢人問草名。簪裳已無累，猜鳥不須驚。對景有詩癖，酌泉無酒狂。山間少塵土，雲際足春陽。
昨旦愁風色，今朝喜日華。從容下官道，迤邐見人家。盛服緣崖看，焚香滿路遮。樵柯成市井，陶穴乃生涯。春石聲相應，沉泥處或漥。累牆甆隱轔，開徑石槎牙。柴積高於阜，釣槃疾甚車。自非秦世避，誰道舜風遐。拄杖逢山斗，迴輿值水斜。遠林行翠鳳，幽隧轉青蛇。泉眼思搴藻，雲頭望采花。仰身書疊壁，平坐挹飛霞。有景殊難紀，茲遊信可誇。君如別業就，後會固無差。
四十年來作往還，如今那怪鬢毛斑。鳧居雁戶得安處，鶴怨猿驚羞故山。靜樂顧子難獨享，公忙何日見君閑。相將嵩少深深處，更共眠雲紫翠間。
夜中間點滴，曉後見沉陰。正懼一時旱，何妨三日霖。著花開稍晚，入麥潤還深。想象離欄處，高張爛錦衾。
圖館春無賴，田家歲有收。那能垤鸛詠，還似土龍求。木蔭疏成密，雲容去復留。已然爲惡客，泥濘亦須遊。
一春憂旱熯，田里欲蹉跎。正合爲霖望，翻成擊壤歌。風緣簾隙至，雲壓舍簷過。大尹今朝喜，應同野老多。
畫船容與到橋還，舉袂依然洛酒斑。湖上曉光涵潩水，坐中晴色見嵩山。心緣念別如多事，身爲移居似不閑。疊石石淙雖兩處，福昌陽翟正中間。
畫處始知蛇足剩，管中那識豹文斑。從來有道須康世，未省升平却住山。學富名高難自晦，眼昏心悸始能閑。計君疊山溪邊景，不得從容歲月閒。
舊鄉山水遶禪扃，日日山光與水聲。歸去定貪山水樂，不教魂夢到神京。
南國一麾守，知公安此行。家山雖萬里，子舍只鄰城。驛問中宵至，風謠接畛聲。定應持課最，同命到天京。
花陰柳榻常欹枕，月色侵門不下關。因諷君詩想佳景，夜凉依約夢魂間。
翠幕瑶梯百尺樓，樓前星斗自悠悠。天家仙會能多少，未到平明已別愁。
史局逾年別，重來已涕零。朱書未絕筆，又欲汗新青。
開時閑淡斂時愁，蘭菊應容預勝流。剩欲持杯相領略，一庭風露不禁秋。
醮壇山下路，消息擬春風。遥知底處人，歡喜得西公。繡衣還西州，錦賬空南宮。使君五馬行，豈減御史驄。
雲間雙劍峰，壁立望西東。天地本無外，江山還自通。
可憐風信重秋期，紅錦花香極所思。乞巧樓中成底事，平明祗得玩蛛絲。
少年從此夕，漸老何所爲。與子思故鄉，置酒同賦詩。坐來霜露淡，夜久星斗稀。王宮直北里，天外橫歌期。
牛斗光芒下，江山形勝中。招提萬法本，靜照一堂空。花木含春意，門庭語古風。支郎丐詩什，愧匪二南工。
竹裏幽泉荷蓋池，主人投紱自相宜。水風吹面難成醉，山月當頭易得詩。漠漠稻畦翻虎掌，深深花塢結蜂脾。年來想像清高處，羞愧浮雲滿鬢絲。
落花時節掩關初，清絕江城舊酒徒。滿屋煙霞春睡足，一谿風雨夜燈孤。易中有象閑消息，身外無求免嘆吁。多謝巖僧頻見訪，欲迴臨水又踟躕。
翠樹重重碧草齊，一丘真趣此衡樓。地盤山影春難老，門掩江聲夢自迷。閑結柳條思遠道，靜書花葉寄春題。人間樂事無時足，便倚蘭干到日西。
炎蒸無處避，此地忽如寒。松砌行無際，石旁禪自安。鴛鴦秋沼漲，蝙蝠晚庭寬。登眺見田舍，衡茅半不完。
半刺爲官美，臨邛自古名。何言緹軾寵，要侍版輿行。仙籍新年貴，賓僚舊日榮。壺槳故父老，應在半途迎。
慣乘霄漢鶴，翻說淤泥蓮。可惜玉臺處，等閑閑幾年。
風定雪新晴，塵埃眼豁明。青山似相識，終日伴行人。
南來十日盡山行，北去前驅野稍平。邊日照人如月色，野風吹草似泉聲。
鳴笳悲咽愁須絕，獵騎盤旋畫不成。待與故人閒說此，幾時歸得到天京。
馬足知人意，駸駸不少留。路回山斗轉，沙漫水平流。雪底青春動，林梢赤氣浮。故園花發早，待得到家否。
倏忽平爲險，分明假奪真。
洞壑獨嵌空，壁溜珠玉濺。
半天開佛閣，平地見人家。
想像通恍惚，大木涵天風。
雲霞揖神仙，烟火認城郭。
先生已何處，依舊白雲飛。
西山瞰大江，迤邐龍鱗溼。
回頭戀翠峰，雲與烟相襲。
眾山四面合，二水南北流。
移家尚恐青山淺，隱几惟知白日長。
不學鄉人誇駟馬，未饒吾祖泛扁舟。
生平欲報國，所得是知人。
案前曾立二賢良。
淡墨題名第一人，孤生何幸繼前塵。
建業關山千里遠，長安風雪一家寒。
怪鳥啼春不避人。
是非莫問門前客，得失須憑塞上翁。引取碧油紅旆去，鄴王臺畔醉春風。
新春鼎洛燕英髦，主禮雍容下庶僚。二相比肩官一品，十人華髮事三朝。星階並列瞻台曜，尊酒時行挹斗杓。東潁庸夫最無狀，也將顔面趁嘉招。
東池風物往來親，興在那能計酒巡。塵外留心曾待月，壺中滿眼只知春。小詩前後題青竹，幽夢尋常訪白蘋。鷗鳥亦知今日恨，主人別得兩朱輪。
頑鈍天教合作鐺，縱生三脚豈能行。雖然有耳不聽法，只愛人間戀火坑。
八十西山作酒仙，麻鞋軋斷布衣穿。相逢甲子君休問，太極光陰不計年。
今年中秋夕，來赴去年約。不見破鐵鐺，彈指空剝剝。
山郭十餘里，籃輿試初程。山高雲氣重，野曠煙光輕。斷石絡樹根，敧崖溜泉聲。行行款道宇，一徑掌樣平。仙隱記甘羅，觀名取莊生。寶藏絢金碧，仙佩飛瑶瓊。簷鐸自相語，龕燈弄微明。出門境界寬，一笑大江橫。蹁躚白羽衣，孤鶴松梢鳴。
彈琴傷指甲，蓋席損髭鬚。
南畝先曾集素霙，繽紛又拂歲崢嶸。得無留滯青春色，況復蔽虧紅日明。司曆不能分晝刻，勾芒何處待時行。豈如直近農耕候，萬耳聽來甘雨聲。
良辰今日正寒食，收拾賓槃宜再三。落筆唱酬宜不倦，把花醒醉亦何慚。客來常滿眼無白，人道半癡心所甘。幸是禁烟芳節在，接䍦倒載定能堪。
餘花茂草引醺酣，禮節休言爵止三。芳歲現逢雖强笑，少年相對但多慚。尚驅俗駕終何適，不闢愁門却未甘。難把長繩繫春日，若非觴斝更誰堪。
朱輅初聞建赤旗，綠楊猶囀舊黄鸝。和風駘蕩無三月，炎氣憑陵又一時。飄去餘香花襯屐，覆來濃蔭葉成帷。秋光只在前山裏，不日凉襟却共披。
火雲方熾又風薰，誰柅天邊午日輪。靖郭所生爲貴子，靈均已死作忠臣。朝衣耻立雞爭地，賓幄難量狗盜人。休語前書憂喜事，浴蘭角黍是良辰。
歲時三伏每相承，雨汗居人因不勝。況是五絃均長養，何須六幕苦炎蒸。中乾願沃仙盤露，上賜堪加凌室冰。安得天風破煩溽，釋然羣動返清澄。
炎天三伏經初伏，火烈石焚疑此時。鈎带已逢瓜入座，扶疎還愛樹成帷。良田廣宅富家事，萬壑千巖逋客期。顧念宿心俱未適，但慚種種鬢垂絲。
日涉征塗信馬前，鴻飛時節幾懷賢。青山漸向故園近，皓月更臨歸驛圓。四乘光榮慚太子，一簞窮陋本顔淵。江臯上客紅蓮幕，猶荷明恩未棄捐。
金甕蘭英見貺時，桂輪猶惜一分虧。未知望夜誰同賞，先喜醉鄉今有期。飛蓋正懷曹子建，登樓何待庾元規。薄帷長簟忘秋興，且洗清塵舉淥巵。
逸景運寒燠，良辰徒送迎。冬權訖昏暮，歲籥改黎明。華髮任疎颯，宿心無變更。唯憑一樽酒，時得慰勞生。
司徒碩德今無比，太尉殊勳固絕倫。偶以暮年陪盛宴，喜將白髮照青春。八公有穢山空著，四皓當衰心且伸。元老相望疎迹在，不應此會媿前人。
制舉省元推二相，龍頭昔日屬宣猷。人間盛事并遐算，一席幾盈九百籌。
書稱五福壽爲先，有德人方得壽延。自媿櫟樗非遠器，誰應齒髮亦遐年。立身官未三公貴，推老名陪二相賢。喜把衰容模梵宇，慚無纖效勒燕然。當時遭遇承陶冶，今日光榮預燕筵。從此洛城增勝概，又新重作畫圖傳。
中興碑頌□崢嶸，三百年來蠹不生。湘水無窮流善價，□山長在聳高名。文傳幼婦詞原贍，翰灑崩雲筆力精。按部艤舟思訪古，拂塵珍賞眼偏明。
次山曾此隱，溪壑水清漪。廢宅羣山合，高名千古垂。修篁森釣渚，樂石聳豐碑。唯有喬林色，蒼蒼似昔時。
禪林瀟灑倚危巔，稅駕登臨思豁然。萬里碧光晴望海，一堂幽響夜聽泉。寒龕能卧清凉地，古洞雲歸黯淡天。好景自嗟吟不盡，擬憑圖畫寄詩仙。
御茗毓何峰，煙嵐十二重。玉泉新吐鳳，金餅五盤龍。
茉莉曉迷瓊檻白，荔枝秋昳綺筵紅。
人在蓬壺頹白玉，地連兜率布黄金。
一溪水浸羣峰綠，瀲灧長湖澄數曲。波光如練映危亭，倚檻最宜凝遠目。亭前日日舟人行，千里萬里風帆輕。長汀回首望不盡，接天嵐氣何其清。隔溪南下乾元路，古松峭拔藏禪宇。餘不祠前千尺潭，昔有靈龜曾左顧。時遷歲改名獨存，德清從此民俗淳。山奇水秀冠南國，是處疑有桃花源。過橋稍轉十餘步，家家相向開朱戶。大都川澤氣多寒，時時猛點菰蒲雨。晚來忽霽涼意新，一片兩片歸巖雲。惆悵王維不在世，把筆欲畫今無人。老夫歌詩久不作，對此吟情豈宜薄。簿書推去試新吟，眼前好景難道著。城中美酒斗十千，浦口魚肥賣得錢。夜深却羨漁翁樂，醉飽溪心明月眠。
珍重慧空營妙隱，標題靜照作佳名。新堂復勝牛車樂，舊閣如拋火宅縈。萬慮根源塵外息，一軒景物鑑中明。夜深宴坐心虛寂，檀蕙烟微風月清。
久雨妨漁復滯樵，自然亭上一逍遥。萬緣不自閑中起，百事唯于睡裏消。老去自知如蠛蠓，病來誰悟似芭蕉。愛名之世忘名客，幸有山林舊市朝。
破錦囊開玉振金，舍人胸次右丞心。爲時黼藻衣冠藪，與國丹青翰墨林。慷慨似誰雙舞劍，風流隨處一歌琴。燕貽苦志追先烈，子夏何須論淺深。
男兒憂道不憂貧，匣有焦桐篋有文。却訪姑蘇臺下隱，滿船明月一溪雲。
紫蓴江上是吾家，一葉扁舟一釣車。何必陶公種魚法，雨汀烟渚盡生涯。
漁人借問去何處，白酒香甜紫蟹肥。
鑿石得春渠，波環閣勢孤。新痕漲微雨，遠碧注平湖。士俗山陰舊，風光洛曲殊。回眸見危嶺，憑檻有驚鳧。墜蕊浮旋瀨，疎篁蔭疊櫨。人閒多拾翠，魚樂半依蒲。河朔誰觴友，沂津昔詠儒。遺芬知未泯，遊蓋此爲娛。
我嘗淮上送君行，前日郎官此日卿。一道清風新使節，萬家和氣舊民情。西山藥味迎秋熟，同浦波光照物明。佳景多才雅相值，高吟應未負平生。
海邊民物鮮歡娛，太守經營與眾俱。園圃新陰多杞柳，池塘生意足魚蒲。長空不礙高飛鵠，淺水兼容短脛鳧。此樂有誰知我趣，歸來紅旆日西晡。
城外千帆海舶風，城中居市苦憧憧。幾生佳景爲民老，一日賢侯與我同。道上槐陰連帟翠，水邊人面照花紅。寄言樂有時還盡，徒見甘棠憶召公。
素壁鑱詩尚未泥。
牀頭數卷書，足以樂樵漁。眾謂衣冠傳，自同巖谷居。潛心富仁智，育德審盈虛。刺史如相訪，淵明有舊廬。
黎明騎馬出城閫，鼓角山前訪故人。白水一陂浮鶴背，青田千里疊虬鱗。
三山對峙海中央，高閣新題紫翠房。玉鉉相君頒瑞地，金貂仙子挂冠鄉。雲隨步武鼇頭穩，風滿中裾鶴背涼。吸盡流霞不知醉，直須乘月據胡牀。
天街雨歇槐飛花，鎮東新府腰青緺。曉排閶闔辭玉皇，肅齋先過文德衙。赤墀再拜升東塗，赭袍前對明朱霞。公行早爲上所器，恩言褒寵何光華。翰林紫微文章公，歡然惜去宴頭加。東堂西府爭落筆，詩艷萬丈靈星槎。行周四方心尚壯，勁氣晚節開胡沙。東南便鄉久思歸，翠巖白水得地嘉。秋風鱸魚正鮮肥，旗鼓滿城看過家。吾鄉禹功有餘烈，舊俗質厚民不譁。比年天時苦荒札，大資公已勤櫛爬。行當下車鎮清和，仁賢相繼自足夸。蓬萊到日望三山，海波浸眼窮天涯。酒濃詩豪真樂都，莫爲畫船留若耶。公才甚高宜大用，歸來禁鼓聽新撾。
千兵督府占樓居，刻鎖君門一夕虛。爲厭承明新遞直，却探禹穴舊藏書。家頭鼓角聞初近，座上湖山畫不如。一道政清貔虎肅，四星密拱紫微車。
元子此始來，大暑生凍骨。名亭陽崖角，高文猶仿佛。我行冰雪天，噤語揖風物。銀江走碧漲，九疑抱雲窟。它年名不磨，至者戒無忽。
元稹唐朝輔相材，全家曾住小蓬萊。公今得請爲藩去，事異當時謫宦來。雅意未應亡魏闕，歸心且喜過蘇臺。茂林修竹仁風動，紫蟹黄柑宴席開。聽訟初承召公後，遞詩須繼樂天才。政成不待三年報，入告謀猷豈晚哉。
一路生靈陡頓貧，廟堂康濟豈無人。君王若問茶租日，請把茶租乞與人。
軒檻前臨一水湄，此亭誰見獨遊時。春風坐處無人伴，秋月行來有影隨。文酒等閑辜會友，溪山贏得自裁詩。城東老屋今仍舊，當日高蹤孰可追。
嶺脊孤亭勢倚雲，前臨城邑後荒村。八千里外人歸久，四百年間木尚存。直北惡溪泉滾滾，落南瘴海霧昏昏。先生偉績傳青史，萬古民懷逐鰐恩。
一泓泉色漲漪漣，竊號西湖幾百年。泛出芰荷錢萬疊，洗開楊柳眼三眠。雪鷗卧聽禪僧磬，錦鯉行驚釣客船。若比錢塘江上景，欠他十里好風煙。
傍人笑我無藍袖，今日朱衣嶺上歸。
道旁有古寺，巋然聳梅林。邇來衣褐徒，包禍歲月深。埋伏狡兔穴，嘯聚惡木陰。安得智慧劍，力斬奸邪心。吾師曹溪流，所在人依欽。郡邑兩交疏，來發雲雷音。初如碎瓦礫，乃見真球琳。瞽者破其瞽，瘖者破其瘖。有若鸞鳳巢，無復鴟鴞禽。嗟予困吏役，海岸宜投簪。扁舟扣禪戶，清風滿衣襟。高論松桂間，爲師揮玉琴。
清虛結宇卜新居，寂靜標名欲性純。直向萬緣無斷處，應爲一念不生人。風幡震動殊非鬧，水月澄明未是真。宴坐經行惟此地，箇中消息與誰親。
秋浦澄明郡境清，天然巖岫作南屏。
賞景塵囂外，放懷岑寂中。寒崖映流水，古檜生清風。坐有琴酒樂，路非車馬通。何當遂初志，來此期芝翁。
浯溪石上大江邊，心記閑將此地鎸。自有後來人屈指，四千六百甲寅年。
不能歌，不能吟，瀟湘江頭千古心。
□□□□山幾重，與君吟望意無窮。當時共指白雲外，今日獨行青嶂中。案牘暫休聊自適，籃輿乘隙若爲同。九嶷秋約心先到，巖月斕斑桂子紅。
信美真靈宅，呀然洞府通。皇家尊盛德，南夏享陰功。廟貌鄰炎帝，峯名比祝融。遊人思所謂，無獨愛嵌空。
旭日多橫照，幽巖得粹華。次山名此地，瀟水匯其涯。峭壁生雲葉，危根濺浪花。終携羨門侶，晨坐嚥東霞。
巖腹潛雲構，清涼十畝間。天留盤古穴，人識寶陁山。壞像煙嵐濕，高僧歲月閑。聖時無遁客，佳境付禪關。
若把東閩比西洛，可將陳紫敵姚黄。
巖扃瞰羣阜，疇昔道宮隣。熒惑標名舊，浮屠締構新。石寒長滴乳，池潤不生塵。吾到期深入，虬蛇勿噬人。
瀟湘峻岸傍，巖穴號朝陽。全會江雲勢，先分海日光。高深驚險易，冬夏返溫涼。誰肯棄塵世，探窮仙者鄉。
誰開仙窟宅，非與眾巖儔。樹響晴翻雨，嵐涼夏變秋。禽靈啼復斷，雲怪吐還收。深羨羣僧住，嗟予莫少留。
一自曾經別，於今歎索居。善交思柳惠，多病是相如。官下頻無況，天涯每得書。舊懷長惋歎，此會合躊躇。曉露生蘭苑，秋風動鱠魚。蕭然林野性，與世轉爲疏。
山深藏古寺，旁枕舊方池。鼓響揭雲外，石探從水涯。使旌遊不倦，瑞麥獻相隨。事簡民同樂，歸心莫競馳。
亭名詔語密相沿，須信從來教義全。肯構嘗探詩禮業，出綸特表父師賢。早安素履知文富，晚服朱衣稱賞筵。不是韋家專講學，豈聞旛戟到門前。
杉松夾道綠森森，古寺尤欣結客尋。殿閣長時異香滿，亭臺佳處白雲深。清泉迸石落寒谷，幽鳥避人穿茂林。緩步閑看舊題詠，盆池蓮葉幾浮沈。
信馬盤桓上碧穹，雲埋松翠梵王宮。老僧細說禪機話，深會菩提色即空。
魯連誓蹈海，夷齊甘采薇。秦王不得帝，周武終見非。輕死議萬乘，强哉三布衣。凡人期貧賤，貧賤豈易欺。
他人工字書，美好若婦女。猗嗟顔太師，赳赳丈夫武。麻姑有遺碑，歲月亦已古。硬筆可破石，鐫者疑虛語。驚龍索雷鬭，口唾天下雨。怒虎突圍出，不畏千强弩。有海珠易求，有山玉易取。唯恐此碑壞，此書難再靚。
收藏在天府。自非大祭時，莫教凡眼覷。
五行興萬類，有象皆在天。如何彼杉樹，反更侔星躔。予思古昔意，欲媚茲山巔。草木尚有斗，人物誰非仙。栽培自何代，衰老今多年。大旱不減翠，涉春無益鮮。生當好世界，過盡閑雲煙。房心欲布政，柱石安可捐。
丹竈久已毀，井泉空獨存。此地非常地，今人非昔人。我願刀圭藥，輕舉朝明宸。一言洗天日，萬物歸陽春。羣仙誰嫉妬，使我身漂淪。俯視廢井水，欲飲礙荆榛。徘徊片雲下，泣涕霑衣巾。少壯幾何時，且醉樽中醇。
前有縣大夫，取此石爲器。囂然夸謂予，材與工俱美。如何爾鄉人，器用曾莫備。無乃居荒陬，俗鄙不喜事。答云此石堅，攻磨動時歲。官用錢出民，民用錢出己。出民官不知，喜事誠可貴。出己乃傷財，誰能不惜費。大夫聞此言，如有所忿戾。今君倡是詩，敢以報嘉惠。
秦法雖甚苛，秦吏若猶拙。山林不數里，俾爾逃得脫。予觀後世事，政役火烈烈。苟非爲鬼神，何計避羈紲。師皇今在御，百事咸均節。常披詔書意，苦念生財竭。誰能將順者，所望在賢哲。無使峰中人，笑我民屠裂。
幽居久不樂，心死如濕灰。聞言山有池，仙客曾流杯。披衫向西坐，欲望無崇臺。何當命遊宴，盡聚不羈才。顧恐狹隘地，未足開吾懷。仰手斸河漢，决向天南來。移舟復轉嶽，壅遏成環迴。橫持北斗柄，量盡酒星醅。箕踞接下流，一歃空千罍。八風助吟倡，萬怪供嘲諧。醉來散髮卧，蠅聲視霆雷。冷笑勢利子，茫茫塵土堆。
碧蓮何歲開，我時不得見。于今到池上，只有紅蓮綻。紅蓮非醜惡，物以多爲賤。阿蠻雖解舞，不見真妃面。
虎跑本何爲，彼將對以臆。有如大丈夫，卓爾抱剛直。盜泉既不飲，譖人亦不食。山中小禽獸，何足勞捉搦。勇氣無所泄，爪地成遺迹。地神嘉乃誠，水源如開闢。尋常竊六畜，夜傍人牆壁。是與豺狼同，聞此宜慙色。
山西十數里，乃是丹霞洞。直上窮雲霓，中寬入罌甕。紅塵生不識，明月手可捧。人家千里庭，泉源六月凍。風雨氣勢惡，草木精神竦。靈物少形見，仙官何職貢。欲緣易厭倦，世事足愁痛。寄語松上鶴，他年期一控。
仙翁猶在時，壇上何設施。仙翁一去後，夢草空離離。下士固大笑，言者多不知。嗟嗟天壤內，共是枯魚池。
朝陽過山來，下田猶露濕。餉婦念兒啼，逢人不敢立。表黄先後收，斷折傴僂拾。鳥鼠滿官倉，于今又租入。
里中一老婦，行行啼路隅。自悼未亡人，暮年從二夫。寡時十八九，嫁時六十餘。昔日遺腹兌，今茲垂白鬢。子豈不欲養，母豈不懷居。繇役及下戶，財盡無所輸。異籍幸可免，嫁母乃良圖。牽車送出門，急若盜賊驅。兒孫孫有婦，小大攀且呼。回頭與永訣，欲死無刑誅。我時聞此言，爲之長嘆嗚。天民固有窮，鰥寡實其徒。仁政先四者，著在孟軻書。吾君務復古，旦旦師黄虞。赦書求節婦，許與旌門閭。繄爾愚婦人，豈曰禮所拘。蓬茨四十年，不知形影孤。州縣莫能察，詔旨成徒虛。而况賦役間，羣小所同趨。姦欺至骨髓，公利未錙銖。良田歲歲賣，存者唯萊汙。兄弟欲離散，母子因變渝。天地豈非大，曾不容爾軀。嗟嗟孝治王，早晚能聞諸。吾言又無位，反袂空漣如。
鳥獸死有用，羽角筋革齒。輦輓入工師，飾作軍國器。玉食白如瓠，暝目已腐穢。生者不敢留，埋藏與螻蟻。百年富貴身，孰若鳥獸類。唯有令名人，終古如不死。
根生但爲松，翼飛但爲鳳。王侯尚可輕，道義本來重。癡兒似婢妾，寸步矜恩寵。傍人忍笑時，佯把衣袪弄。
齪齪復齪齪，淺謀同燕雀。不思明日憂，但取今日樂。俗儒抱書卷，未去眼中膜。誰將古人淚，更爲今人落。
富貴責且重，慙耻心如何。貧賤事易了，飽煖幸已多。大熱火天下，虛堂枕山阿。拔俗嫌人影，考古分賢科。潄冷齒雙噤，飲香顔半酡。一跣或移日，遇狂還自歌。去就各有志，彼此無相訶。原憲豈嘗病，賜也徒來過。
人皆喜膏澤，我獨憂豐年。歲凶已賤糴，年豐安得錢。賦役忽驚駭，倉廩甘棄捐。銖銅苟可換，富賈寧我憐。歸來官事了，相弔柴門邊。農夫未盡死，穀價應常然。王心幸仁聖，分職當忠賢。謂穀賤爲美，咄咄無欺天。
失意多怨尤，有誰能自知。遊人務乞丐，之子唯求師。成名在積善，干錄先闕疑。根本苟深固，春風諒無私。
高僧不出院，屏畫三笑圖。客子倦遊者，欲去復踟躕。古人骨朽不可追，今人相見如古時。人間觸事入吾笑，何必門前有虎谿。
我本山田人，好尚與衆異。平生重交遊，所得國無幾。昨者應茂才，西行覷朝美。時當慶曆初，選舉實多士。茫茫帝王州，栖栖遠行子。携錢賃破屋，乞火蒸陳米。鞍馬到即賣，僮僕癡難使。有時造公卿，努力向廛市。數步則一歇，長吁乃能起。衣冠信質野，言語欠婉媚。閽人顧之笑，將命見而避。往往得所請，蹌蹌向前跪。何能剖懷抱，浪自慕尊貴。貴人如天神，喘息生雲氣。野夫等麋鹿，芻豢非所冀。歸來坐空窗，惆悵夕不睡。塵埃滿鬚鬢，臭惡入口鼻。業已辭吾親，中道豈可廢。僶俛待報聞，愁憂遂經歲。二年正月晦，閑房適假寐。有奴來啄門，手披擇之刺。承命驚下牀，赤脚誤穿履。從來未識面，只是聞高第。名顯宦且達，見我當何爲。再拜請就席，熟視知可畏。昂昂貌甚古，崖石掀氛翳。渾渾氣其和，璞玉無芒銳。高談貫先哲，雅意在茲世。昔人相遇間，一言猶合契。今吾於擇之，寧假再三計。自此習往還，中心蔑疑貳。如熱息廣厦，如饑享盛饋。君授南康守，舟維蔡河涘。我館汴之陰，前去路則邇。時時結帽带，踽踽尋英軌。衆人嬌綺羅，相對紉蘭芷。朱絃自三嘆，笑殺彼鄭衛。王命有期日，都門一反袂。君行劇鴻軒，我處近匏繫。曠日及孟秋，皇慈始收試。崇崇九門開，窈窈三館祕。主司隔簾帷，欲望不可跛。中貴當棖闑，蒐索徧靴底。呼名授之坐，敗席鋪冷地。健兒直我前，武怒足防備。少小學賢能，謂可當賓禮。一朝在檻阱，兩目但腭眙。捉筆析所問，移時數千字。讀書取大者，纖悉或靡記。炙背雖自奇，寧當至尊意。龍馬騰天衢，駑駘合羞死。量才與揣命，坦蕩更何事。振衣託歸舟，河流迅弧矢。淮清江且平，踰月在枕几。及過廬山南，聞君初布治。船檣既入岸，馬首已來暨。迎我到府署，相見共欣喜。嫩橘摘千苞，肥魚斫千尾。蕭晨徹骨清，佳境邀人醉。高會雖暫歡，故園當速至。草草成別愁，悠悠渡湖水。是時東方曙，俄然北風厲。陽烏畏威逃，江神以儒戲。氣象斗不同，波濤大可悸。長帆張欲裂，孤舟蕩無倚。或從玉井出，或自銀山墜。篙工斂手立，脈脈無窮淚。從者閉目坐，嗟嗟不敢視。我時撫牀歌，分作長江鬼。所恨生劬勞，不孝而已矣。禍福果無妄，險難行可弭。脫身得平康，引領望鄉里。厥後過浹日，幸得見維梓。入門何怡怡，饌具有甘旨。稚女能紉針，驕兒徧生齒。芟除閑草萊，疏通舊沼沚。吾廬可終焉，生計由此始。郡守方仁賢，學宮盛脩理。踵門致勤恪，命我論經藝。麻衣何紛紛，鄉人子若弟。不唯務章句，所欲興禮義。施爲有本末，動靜有綱紀。蚤與鷄同覺，夜與月相值。孳孳忘飲食，𪛊𪛊在文史。時附南康書，或逢北來使。尺素雖滿前，話言難到耳。殆及三年冬，聞君受朝寄。名稱按刑獄，勢可平冤滯。故人漸大任，賤子差自慰。軒車日已遠，翰墨益難致。薄命良可傷，降災渾未已。是年之季冬，舉家纏疫癘。老母尚委頓，微軀蓋螻蟻。形骸非我有，魂魄與心離。權柄在鬼物，功力非服餌。曉突誰能炊，午關猶未啟。荏苒再周月，幸會天不棄。春風動枯槁，甘雨澆根柢。行行夏交秋，吉微凶不替。高堂何戚戚，疾病日攢萃。一夕脾臟間，發泄不復止。詰朝問無言，目瞑口齒閉。號呶諸兒孫，雜沓大鼎沸。嗟哉當彼時，誠恐弗可諱。醫師相急熱，巫覡兩經緯。藥草極酸辛，法術殫怪詭。薄暮乃復蘇，踰旬僅知味。方茲戀庭闈，旋已對獄吏。試言其所由，內省亦無媿。有人同州閭，發迹自徒隸。竊被儒衣裳，曾亡小材技。突如游京邑，欲以干明叡。朝家焉可欺，羈旅謀自濟。乃造黄紙書，便取青袍衣。乘船歸南方，斂板謁當位。自言章奏奇，因藉宦官勢。詔文降自中，宰府不預議。既云能占天，且曰善興利。江淮一經過，郡府十不啻。到處爭逢迎，莫能思處置。轉運苦愛奇，得之如國器。故使按坑冶，庶可展才智。小人靡忖度，假寵愈放肆。行符索吏卒，圈印發傳遞。閻閭望塵拜，州縣從風靡。遮道結繒綵，鋪筵塞珠翠。車騎前後呵，給使數百指。何者爲典刑，獨自誇爪嘴。在昔秦無人，繞朝贈之箠。繄我非聾瞽，碌碌寧不耻。作書貽諫官，姦詐患不細。有詔令逮捕，按驗取真僞。是夫知計窮，誣我以罪戾。上官猶眩惑，準例皆拘係。幽幽圄犴中，憤憤爭競裏。周旋二十日，乃克見巧敝。畫地尚不入，業棘曷可寘。惟茲謝吾母，幾不全髮體。教道亦難行，凡庸豈同志。吁哉養英才，徒以釣積毀。篋書歸敝廬，庠門任蕪穢。去年仲夏後，盛暑若火熾。郊園有餘爽，蔬果聊可嗜。時復觀田疇，畢力奉耘籽。人生但飽暖，此外皆淫侈。思君非一日，欲去無雙翅。俄聞遷黄州，又說丁喪制。古來聖與賢，誰不遭醜詆。蜀日駭狗犬，夏鼎愁魑魅。人壽有短長，孝子謾憂思。滅性經所貶，節哀禮爲是。矧夫王佐才，簡在唐虞際。揚名以顯親，報德豈不韙。加飯苟如願，蒼生猶有恃。適時匪我長，不朽乃所擬。道義果弗充，富貴反爲累。回憲本無官，桀紂焉得此。俗子但相非，吾心已居易。近者游葛陂，念君在衰枲。作詩布幽懷，讀之勿嗤鄙。
孔門有高弟，曾子以孝著。求諸聖人言，尚曰參也魯。才敏誰不願，顧恐難荷負。苟無德將之，何益於父母。昔如吳起者，善兵惡孫武。齧臂游諸侯，親喪哀不舉。楊彪有子脩，器能頗可取。一旦以罪誅，舐犢徒虛語。吾生本薄祜，略無兄弟助。及汝又一身，不絕如線縷。祖母唯汝愛，無異所生乳。寧止託祭祀，亦欲興門戶。伎倆勿求名，適時乃有補。計盧勿尚巧，合義乃可處。持重尚寡過，摧剛庶無懼。內以保家族，外以揚名譽。高山在所仰，今人豈殊古。參魯爲汝名，其字曰孝孺。
女色無定美，寵至美則多。士才無定稱，用顯稱已過。長安小家子，粲粲秋池荷。性慧不覺耻，母憐不如訶。出戶一囊麝，見人雙眼波。情動笑難止，語嬌音屢訛。都人口如沸，觀者踵相摩。因緣幸充選，恩澤成偏頗。少費萬金珠，一呼千綺羅。佯愁慘白日，猛唾傾天河。東鄰有賢女，春綠涵脩蛾。花艷不栽翦，玉光無切磋。自小固聞禮，藏頭豈知他。親戚尚未見，媒官當奈何。過時誰訪問，生世就蹉跎。豈不有配偶，市里或山阿。豈不有奉養，舂饎與機梭。列女不得傳，樂府無人歌。容華日衰落，涕泣坐滂沱。富貴易脩飾，貧賤多笑呵。柳下無仲尼，小官終滅磨。進退在勇决，遲疑兩皆蹉。退當事奇偉，夙駕追雄軻。進當取勢位，健筆爲干戈。胡然守一節，獨自埋隨和。
平生尚倜儻，壯大苦摧折。主人能結納，佳境爲鋪設。渺㵿東江來，谽谺暮雲裂。倡女稍多藝，市酒且供啜。俠氣復何聊，心朋幸相悅。解冠從放蕩，大呼誰輓掣。咄哉千里足，嗟呼三寸舌。海物喚龍取，天葩令鬼折。艷唱聲非雅，戲談理當譎。帷房笑私昵，閭巷嘲瑣屑。更鼓莫催睡，夜風讒去熱。俗士鮮大志，于今重小節。內行豕在泥，外貌犬伏紲。吾儕古豪傑，方寸浴日月。被謗肯自疑，爲歡顧猶拙。放飯彼不慙，使我無齒决。
人生何足貴，貴在天資秀。譬如沙石間，金玉豈常有。有才不善用，多爲淫邪誘。嗟哉棟梁材，往往厄樵手。章子吾不識，美在衆人口。如何材藝多，四十無所守。所守者何爲，非貴亦非富。古今聖與賢，歷歷垂星斗。景行苟有成，進退無一繆。不能功天下，尚可名身後。百年隨飄風，白髪勇未鬭。良時且不反，飲恨唯尸柩。無謂學已足，大海難掬漱。無謂過可文，希珍尚磨垢。智者當自知，既往誠何咎。西子蒙不潔，見者掩鼻走。惡人幸齋戒，上帝必孚祐。相如竊妻逃，犢鼻從沽酒。一朝賦上林，在漢爲稱首。努力念前哲，吾言非子詬。
春秋書大雨，三日已爲霖。如何方春時，終月常積陰。淙空若泉瀉，盪地成淵深。曾無晝夜別，顧恐山嶽沈。疑是天上河，底漏不可禁。傍無女媧石，欲補難爲針。又疑坎宮水，陽曜所不臨。何等大鬼物，戲把北斗斟。誰籠三足烏，冷卧空桑林。勾芒失權柄，羞耻啼盈襟。枉殺幾樹花，恣許泥土浸。或云天有意，欲使誅荒淫。田穀彼何罪，芽穎當森森。一粒且漂溺，不啻千黄金。路絕吊客行，餒我憂巢禽。風聲怒打屋，寒氣獰穿衾。況我出山遠，久次茲江潯。嗟嗟歲月晚，悠悠金玉音。無聊但詼笑，有得還歌吟。莫怪旅愁甚，旅人千萬心。
暖碧覆睛殷，依依近朱欄。異類偶相合，勁節何能安。同時盡妖艷，無地容檀欒。移根既不可，潔心誠爲難。外貌任春色，中心期歲寒。正聲尚可聽，誰是伶倫官。
智者在不惑，君子貴知幾。彼昏有耳目，無能辨是非。蜀犬盡鳴吠，羲輪自光輝。古人不可作，垂涕沾吾衣。
主人渴良馬，僕夫念駑駘。行遲追易及，力少牽易來。時聞千里足，百箭攢其懷。主人雖欲買，衆口大悠哉。
俗人無心胸，貴僞不貴誠。口吻當文學，犇走成名聲。之子出蒿萊，行潔業且精。中美未外發，樸質亡華英。持此嚮廣衆，詎免笑與憎。况復覓薦舉，路險豈易行。所願天命泰，因之主者明。牙絃一鼓時，鍾子耳必傾。
蝦蟆爾奚爲，閤閤攪人耳。在官不爲官，在私無私事。徒將一寸口，日夜相鳴吠。豈能劖語言，且欲譟夢寐。何者孔稚珪，愛之如鼓吹。誰論正與淫，各自有知己。
吾家有鷄母，乘春數子生。生來踰六旬，互覺羽翼成。其母且再卵，逐之使離散。衆雛既不來，一子獨戀戀。戀戀不肯離，逐之終不移。母行無險易，唧唧相追隨。卵生亦云足，母伏窠中宿。厥子苦無依，攀背如悲哭。窠中母所安，忍渴復忘餐。子於背上卧，不捨須臾間。我時見之喜，異類能如此。因欲觀其終，其終諒何似。一朝大長成，乃知牝牡情。膨脝娠在腹，漸見東西行。行行求飲食，欲以助生息。卵出子還多，養子何勞役。朝啄荆草林，暮爪汙泥深。昔時隨母意，今作愛雛心。雛生誠可愛，母老寧忍背。物性乃不常，使人心歡慨。物類本無知，無知孰責之。斯鷄與衆異，酷似有天資。天資以仁孝，變更何太早。况彼本無知，血毛安足道。萬物靈者人，孰不念其親。少艾與妻子，所以奪吾真。五十慕父母，虞舜稱稽古。埋子得黄金，邇來唯郭巨。古人往莫追，言之淚沾衣。斯言足自警，題作惜鷄詩。
日出百鳥喜，覊人懶舉眸。長恨年光緩，祿養未可求。若至年光過，高堂又白頭。羲和君有知，奈我心悠悠。
昨日家人來，言汝苦寒熱。想由卑濕地，頗失飲食節。脾官驕不治，氣馬癡如絏。乃致四體煩，故當雙日發。江南此疾多，理不憂顛越。顧汝僅毀齒，何力禁喘噎。寄書詰醫師，有藥且嚼啜。方經固靈應，病根終翦滅。但恐祟所爲，嘗聞里中說。茲地有罔兩，乘時相罥結。嗟哉鬼無知，何於我爲孽。我本重脩飾，胸中掬冰雪。禍淫雖甚苛，無所可挑抉。疑是饕餮魂，私求盤碗設。盡室唯琴書，何路致葷血。無錢顧越巫，刀劍百斬决。徒恣彼昏邪，公然敢抄撮。吾聞上帝靈，網目匪疎缺。行當悉追捕，汝苦旦夕歇。慈愛早有加，憶念今逾切。塵勞差可畏，歸計又云輟。所生能劬勞，祖母矧聰哲。羸卧縱未蘇，撫視諒非拙。勉勉多自安，風來信勿絕。
子長漢良史，筆鋒頗雄剛。惜哉聞道寡，氣志苦不常。心如蟲絲輕，隨風東西揚。一事若可喜，不顧道所長。公言絀原憲，俠賊乃爲良。仁義謂足羞，貨殖比君王。黄老先六經，斯言固猖狂。吁嗟夫子沒，兩觀無刑章。予懷班孟堅，駁議何洋洋。傳與後世人，慎思其否臧。
遥聞金在沙，知是虛名號。世人方競奢，何茲有遺寶。
佛迹空在茲，佛心無處所。尋迹以求之，似學邯鄲步。
萬物雖散殊，孰非道之體。何必石岩岩，方疑金色臂。
梵教一來東，羣心日歸向。土石至無情，也作披緇狀。
月色固無改，臺基亦不壞。嗟哉翫月人，古來誰更在。
形模皆自然，樹立豈人力。松影與秋光，掃成真水墨。
田苗自枯槁，井鰻人所禱。若教龍有靈，此魚何足道。
璘師鑿此泉，晨夕奉親老。因知達者心，豈嘗離孝道。
嘗聞有爲法，佛說如夢幻。胡然窣堵波，香花耀凡眼。
晉後千百年，茲殿儼如昔。梵宇若皆然，應須省民力。
典午既陵夷，羣材共淪謝。唯有青青松，于今被王化。
長疑佛界中，天女來行樂。爲怕山風寒，仙衣盡重著。
繁霜毒春木，花開苦不早。愚夫擇利婚，美女貧中老。曷不冶顔色，門前車馬道。閨房有禮文，自衒誰言好。俗態競朱粉，古心慕蘋藻。所期君子恩，卒以慰枯槁。
熒熒背明燈，黯黯垂疎帷。階庭豈不好，蚊蟲苦相期。壞扇無清風，暗樹多斜枝。屈指出泉侶，寂寥空所思。
靡靡步康衢，喋喋問流俗。誰將今日財，願易來世福。休論身善惡，佛眼重金玉。
君門若無祿，陳編孰能讀。公庭若無法，穢德誰不足。煦煦儒者言，沈沈小人腹。傷心勿復道，拂絃寄清曲。
世常羞貧賤，貧賤非我羞。道成不見取，貧賤誰之由。陛楯擁堯舜，廊廟居伊周。面對豈無說，咫尺路阻脩。浮雲關太虛，白日光逆流。嗟爾臨人者，蔽賢天所仇。
得志萬罪消，失志百醜生。誰云王路寬，枯槁不敢行。出言到口角，縮舌悔恨并。自省由若此，況乃蚩蚩氓。故知當今賢，未有非簪纓。
離山闕歸期，滯蹤如在獄。他門一臠炙，賤子萬端辱。吟憶圃花盡，夢知原麥熟。公言富貴遲，何似耕穫速。
低齋結空野，小竹移孤林。齋閑竹浄好，日媚幽人心。南方夏厭暑，獨此留殘陰。戛雨挫促夢，穿風搜凉襟。長茵展麗蘚，亂歌奏歡禽。侍奴裹村服，語客拋塵簪。志高成利讐，思爽生詩淫。值聖喜盈卷，感古悲入琴。山迎穩履遠，月勸澄杯深。榮名雖未染，幸亦非堙沈。
朝閨入有籍，疏遠難見君。世眼不識道，貧賤無高文。蘭蕙生同草，鴻鵠心在雲。贈子喜別離，兒女安得聞。
羣陰侮陽德，雨陣春嘈嘈。白曉慘成夜，瓦口生飛濤。凝雲列山韒，冷氣攢衣刀。徑鬧有松竹，庭卧唯蓬蒿。花淫得罪隕，鶑辯知時逃。隰苗出水短，木菌隨日高。微吟雅於樂，快飲甘如膏。朱曦待未見，天蓋空牢牢。
苔根跨階發，白雨滿四簷。春眠嬾下枕，日午誰開簾。浮塵裹酒榼，餒蟲鏤書籤。榮樂豈不欲，非義固所嫌。
吳江之南，是曰豐國。五種之生天下食，一歲不登，吾民菜色。如何天不仁，縱彼旱孽稱其神。矯矯赤龍推火軒，來自東南山。咸池愞水不敢沃，陽侯失色愁烹煎。況茲畎畝流涓涓，何足吸之唇齒間。但見禾與黍，蓬勃紅塵起。土伯敕其屬，掃路迎饑鬼。哀哉氓蚩蚩，託身釜鬲惟蒸炊。小人怨咨君子知，天生天殺今其時。我聞皇穹大德在生育，愛養萬物同嬰兒。産民之身賦民食，中道絕之何所爲。當時冥冥間，委作非其宜。山川之神各守土，羣龍受位司天池。上帝當軒親戒敕，十日一雨無愆期。帝心仁且信，臨下固不疑。謂言庶事有分職，屏去視聽思無爲。安知愚下鬼，負德孤恩難制指。弄天之權侮人命，貪嗜牛羊邀祭祀。忽焉一物不稱情，因教此旱災生靈。雷霆之官畏罪莫敢諫，頭枕天鼓眠不醒。帝在紫微垣，下隔千里雲。徒勞銜血向空哭，帝心雖聖安得聞。北斗侍帝側，斡運氣母均四時。五星暨衆宿，照曜亡偏私。夫何容此鬼，恣行胸臆輕天威。定是機務繁，耳目有所遺。小臣亦何者，草莽負奇節。欲係神頸無長繩，欲斬龍頭劍鋒缺。皇穹如未察凶邪，空使小臣心鬰結。
豈無飲食奉歡樂，亦有賓客相追遊。宿酲在枕或時起，俗話入耳令人羞。偶隨賢友訪仙子，一臨花檻斟瓷甌。塵埃何處是浮世，松竹此地長清秋。古來擾擾富且貴，天下茫茫公與侯。蓋棺事了何足數，乘興嘯傲真良籌。
乾坤父母莫匪慈，胚胎億兆成角覊。其間哺乳不及處，有時泣殺呱呱兒。南川上游號沃野，景祐丙子嘗凶饑。新田始苗舊穀罄，十室八九無晨炊。伏陰何者不仁甚，釀作水災來助之。煙煤刷天雨汁黑，嘔山泄谷爭奔馳。橫流一夜打城郭，萬弩竊發穿毛皮。東隅有洲尸揖揖，如蟻欲走遭水圍。屋根無力樹腰折，蛟蜃食人猶擇肥。濤波一望萬山阻，六親不得相扶持。國子劉公好仁者，惟時假守茲軍麾。民生在我不在命，告舟往救無敢違。童兒赤立婦女困，載之刳木何纍纍。泥沙外冷內饑渴，口噤不語如狂癡。牽攣坐卧滿府舍，賦以酒飲加饘糜。隨流往往亦不死，遠在百里無人知。捐金購得問氏姓，召使親族携之歸。司農倉廩盡發出，不待奏報先施爲。有餘況可補不足，大賈蓄家如響隨。來瞻去察夜繼晝，赤熱不忍蔭華榱。由斯一郡十萬戶，餓膚日月生膏脂。存者相保沒者葬，唐虞仁壽重敺躋。聖主養賢賢養物，氣和郁郁通高卑。城西老宮古松徑，一朝墜露甘如飴。千柯萬葉結不解，玉階瓊樹光離離。甿俗奔走競觀覩，手攀口吮同齎咨。學老之人周氏子，好善不類黄冠師。欲令事迹絢久遠，築亭其地高巍巍。公之歸朝不可借，松樹至今猶未衰。我作此詩揭亭上，他年墮淚如羊碑。
嗟予兀兀何施爲，學無異意唯傳師。嘗言先聖所述作，人事而已亡他岐。安知步步有天道，繄我丘師能識之。春秋下應三千歲，雅頌周流十二支。闡幽大傳與隠旨，圖寫轉匝成圓規。勞兄示我復教我，一字不曉如癡兒。文侯聽樂唯恐卧，今我幸免指目皮。丘明子夏言不及，我兄所得何神奇。直疑前身是顔子，獨受師說無人知。又疑夢寐感靈怪，常與周孔相追隨。不然悠悠千載後，何傳何習遽如斯。窮愁著書古有例，昨官閩中今海涯。海涯路遠學者少，斯道未有施行時。聖皇誅賞甚明白，歸來奏牘無遲遲。江南臘雪片如掌，酒花上面寒力衰。是非得失從此止，馬頭一別東西馳。
佛繇西域漸中土，欲使羣心皆鼓舞。若顓梵語及胡書，昧者雖從明孰與。其徒往往多材能，暗結時賢爲外助。遠公自昔來廬山，誇逞蓮花邀社侶。吁嗟君子遭亂邦，舍此未知何處去。邇來一行善記覽，齧破乾坤尋曆數。或攻文苑掠芬香，辭則貫休筆懷素。其餘曲藝與小詩，布在人間難悉數。賢豪大抵多憐才，引致門牆無齟齬。其人既重法亦尊，羽翼大成根本固。我緣山谷見不遠，緇褐憧憧盡愚魯。坐量此去朋黨衰，纖縞焉能拒强弩。去年有使自番陽，手藉一函來我所。發函乃是緣概書，千字滿前雲縷縷。衆人飽食己用心，欲噍伯英肥美處。當時名士嘉其能，長序短篇聊繡組。因思幅員千萬里，如師之能更幾許。以儒輔釋日益多，何恤區區一韓愈。
吳臺翫春鎖春色，雨刷花光入龍國。田邊大樹啼老鴉，野雲癡醉寒查牙。年華欲住風雷惡，蘭臉知秋淚先落。時榮時謝無了時，扶起混沌須神醫。
昔年因讀昌黎文，知有訓狐猶未真。客堂昨夜滅燭後，一聲竊發誠驚人。慈母入席匪虛語，據此麄暴誰敢聞。殺人之子養爾子，天地不管胡爲仁。豈無鷹隼善搏擊，去路昏黑難相親。亦有弓矢可彈射，却恐誤中東西鄰。我今獨處雖無懼，聒不得睡寧不嗔。嘗聞鳳凰百鳥君，丹穴萬里誰龍言。行當整頓九韶樂，奉迎綷羽掀重雲。直前再拜列爾罪，爾軀何足爲灰塵。
翩翩者鵲何品流，羽毛白黑林之幽。生平智力可料度，有巢往往輸鳴鳩。天然却會報人喜，愚兒幼婦唯爾求。萬聲千噪幾曾驗，聞者終是軒眉頭。從來烏鳥愛反哺，孝慈情性誰可儔。其間於事最先見，告人凶禍令人憂。憂時不肯自脩飾，禱請神鬼爭啾啾。告之愈驗愈見惡，共去災患鴉之由。彈丸瓦石相驅逐，名園佳樹難依投。忠言逆耳世罕用，屬鏤曾割伍員喉。莫笑後來司馬公，事事稱好真良謀。
仲尼作經授曾子，明稽至孝之終始。始於事親終立身，以是揚我於後世。大雅有言念爾祖，述脩其德乃爲美。聖訓昭昭十八章，寫之琬琰千餘歲。湯生本由義方教，石磨沙盪求成器。其名延祖有意哉，吾以子立爲之字。立身之道將何如，非曰凡人富與貴。不賢而位何能爲，蠅蟲豈不披紅紫。周公亦人舜亦人，口銜日月坐天際。勗哉見善勿遲疑，往往後生誠可畏。
外邊雖節目，內裹却空虛。從來汗流浹，只爲寫經書。
夜落無人見，朝看到處新。非君有分別，力不奈松筠。
水性本來弱，漸寒成此堅。東風有時到，幾日是殘年。
逸少曾留翫，人因喚右軍。鳥名加爵號，不離羽毛羣。
庶人常用贄，貴在不飛遷。飽食待庖宰，虛教兩翅全。
醜婦易爲潔，愚兒多守純。天將惡文采，萬物恐無春。
無計奈踈拙，走逃雲水隈。鶴饑雖厭夜，龍睡却嫌雷。師友關千古，窮通付一杯。商巖版築者，底處有梯媒。
像設彼何時，高僧白衲衣。水寒吞日氣，樹老慣霜威。幡影捎天近，鐘聲落谷微。可憐成道易，無事即無機。
披衣坐小亭，夜氣拂人清。月暗先成暈，蟲吟不識名。舉杯期混沌，開卷賞莖英。此興知誰會，松風鶴睡驚。
光明人所好，幽暗此何爲。樹在谿無影，禽來鶻未知。愛花留潤與，避日卷陰移。底事偏相惱，天涯欲望時。
俗態共紛紛，吾心誰與論。幾因清夜夢，還見古人魂。師域寧無樂，文家別有尊。此身聊自足，獨恐累兒孫。
俗語不入耳，旅愁還到心。坐多渾易厭，夢好欲重尋。暴雨撩蓬響，殘陽過嶺陰。迴看犇競苦，此興貴南金。
江湖限南鄙，秋令到還稀。節換空看曆，人閑未趁衣。齊紈方得意，厦燕莫言歸。祗有松筠徑，風高暑氣微。
明月到樽前，拏舟古岩邊。亂山斜入霧，遠水倒垂天。酒氣薰龍戲，歌聲弄鶴眠。迴頭嗤李郭，此外更無仙。
客思都無著，臨池一醉歌。喚春呈物象，移性入天和。月影碎荆玉，波紋緯蜀羅。相看盡仙骨，俗態已無多。
一把長篇讀，驚嗟即過旬。誰知後來者，還似老成人。古訓但時習，英辭當日新。慙無稱薦力，空此見天麟。
老杜沒已久，嗟哉吾子心。時人任詬病，獨自革浮淫。美玉寧須琢，朱絃豈在音。鐘期如未見，慎勿等閑吟。
六月地欲赤，驅車河朔行。王師備戎羯，游子念功名。盡識山川險，深窮彼我情。歸來具封奏，直上請長纓。
太平無武備，一動未能安。廟算何時勝，人生到處難。役頻農力耗，賦重女工寒。祗有旴江守，憐民不愛官。
無物可勞情，空郊日閉扃。雨吟春破碎，貧飲客凋零。世事重江險，才名一夢醒。同心祗松栢，見我尚青青。
盡日看流萍，誰原造化情。可憐無用物，偏解及時生。泥滓根萌淺，風波性質輕。晚來堆岸曲，猶得護蛙鳴。
人意皆懷土，嗟君無故園。欲行須盡室，此去又他門。靜裏文章好，貧來節行存。振淹知有日，倚伏豈虛言。
産業家家壞，誅求歲歲新。平時不爲備，執事彼何人。朱戶仍奢侈，柴門轉窶貧。若非衢室畔，無用說悲辛。
衆人皆銳進，唯我復幽居。慮遠夢多亂，身閑氣不舒。干求非祿位，好尚豈詩書。日夜又日夜，霜寒鬢髮疎。
嗟爾羽蟲類，昂然冠距麄。徒爲識昏曉，猶未免庖厨。年少苦令鬭，主人頻見呼。寧思避弋者，天外去鴻孤。
炎蒸得避處，鋪席對西牆。有月樹陰黑，無風山氣凉。聚蚊妨袒裼，飲井當壺觴。妻子詎知我，笑言皆在傍。
築室先塋下，哀心有所歸。每來開戶牖，渾似戀庭闈。丘木成風樹，衰裳換綵衣。吾生與君類，東望涕交揮。
荒郊人事絕，歡喜見時髦。舊業椽爲筆，新官草染袍。幽明終考績，州縣豈徒勞。况有松筠性，凌寒節更高。
之子來相問，吾言豈不誠。文章難得理，聲律易求名。貧甚須清節，親安莫遠行。異時如有立，宗族亦知榮。
天下爲人子，何人似慶門。二親皆白首，同日拜皇恩。就養蘭生畹，娛賓酒滿樽。自嗟偏侍早，相送只銷魂。
聖人雖在上，君子有窮時。自得山居樂，何須世俗知。夜多松月分，凉與水風期。只恐亨通去，清閑却付誰。
貧士無所務，閑眠常起遲。謾勞鷄口喚，不奈睡魔欺。宿酒猶薰腦，朝饑未到脾。誰能空汲汲，肉食自謀惟。
少小唯貪酒，病來纔信醫。問方逋客許，尋藥野人疑。夜擣全聽慣，寒煎覺沸遲。古賢曾愛死，此意亦誰知。
最能牽病眼，天際一山橫。盡日是秋色，無人知地名。暗時雲自合，缺處路應平。才子霑衣淚，千秋共此情。
典學淡無味，畏塗來幾程。舉家應好事，努力爲求名。馨膳南陔遠，運環昨夢驚。壽觴何以薦，經術抵金籝。
浮世因循過，流年次第新。迴思舊來事，都似夢中人。不飲偏嫌雪，多愁却怕春。星魁欲寅位，五鼓莫頻頻。
病馬不妨騎，出門常便歸。見人無事說，是物與心違。通塞元關命，驅馳轉覺非。莫教塵裏汗，壞却篋中衣。
傾耳斜陽裏，無聊拭淚頻。平生慣聞處，今日自愁人。夜近歇不久，風來聽得真。胡笳更何物，只此已傷神。
不是栽培力，誰容此處生。細聲饒客睡，斜影與鄰清。地窄根猶迸，秋遲葉未驚。虞人雖欲伐，却怕損簷楹。
妻死女已病，踰年成二喪。此生誰骨肉，未識好衣裳。看面雖猶小，聞言盡可傷。最知憐祖母，句句刮人腸。
老樹枝葉薄，先秋風雨過。人間不善事，身外想無多。理遣誠如幻，悲來豈奈何。從前短鬢髪，爲爾漸雙皤。
十載寓都城，人傳善相名。一言知禍福，相識盡公卿。洪井舊鄉路，紫衣歸計榮。塵緣應漸了，何日悟無生。
一世躋仁壽，君今更欲延。山中想無事，分外得長年。松老多經雪，雲閑不到天。區區殉名者，迴首倍凄然。
徙倚重咨嗟，非緣惜歲華。關山異鄉客，砧杵別人家。天冷雲含日，谿清水獻沙。屈魂終不返，悲思更無涯。
不能隨薄俗，非是向深山。自喜道無屈，所嗟心未閑。酒鄉貧更入，詩債病猶還。一字成虛美，通宵只厚顔。
少年曾誦習，誤認古人詩。風雅世不重，姓名誰得知。高情如隠者，薄宦過明時。地下尋才鬼，應逢陸與皮。
惜汝今何恃，言來淚滿襟。死生雖分定，襁褓累人心。饑買鄰家乳，寒勞祖母針。豈知泉路隔，時撥繐帷尋。
好學誠雖篤，事親心不忘。秋風滿黄葉，歸路正重陽。力行宜無改，脩辭况有方。起家知可望，蘭秀自聞香。
費君投杖處，行客過彷徨。水面風雷散，沙頭草木荒。一壺誰世界，千古共凄凉。大塊偏勞我，燒丹未有方。
去縣二十里，路平時正春。四山唯有石，一寺更無塵。融結疑天意，經營憶古人。但知安樂處，何必是金身。
雨餘雲漏日，蟲思已喧喧。時節驚初夏，聲音似故園。爲誰吟綠野，相共送黄昏。便是秋來信，霜髯更幾根。
江上楚花鮮，君行一黯然。居官無藉手，選部豈知賢。廉善雖由己，亨通亦在天。都人如問我，疎嬾甚當年。
送爾歸天去，天應解禍淫。物生誰得所，我見獨傷心。好景吟來徧，芳樽醉不禁。東風別無用，百草已成林。
君詩三十首，一一敵琅玕。語近終非俗，情閑不似官。姑山蟠郡碧，旴水蘸天寒。景物將才思，相期李杜壇。
三載旴江上，軍和盜亦殲。事煩終不惓，貧極始知廉。別袖揮寒日，歸舟載夜蟾。懋功宜有賞，天意在官占。
我愛南豐宰，天資舉措奇。上官如不怒，善政有誰知。賦役貧中減，鞭笞惡處施。邑人多未悟，去後始應思。
密雪穿窗入，孤燈向壁光。老來人不覺，夢繼酒猶香。世事休思慮，年華任短長。朽株難長育，空此見春陽。
鄉樹江淮接，軍籌歲月深。從公雖盡力，當路少知音。賦命休重問，離觴且滿斟。君言鵬與鷃，何者是飛沈。
計偕千百數，太半是虛名。近日逢吾子，中心歎筆精。衆人皆祿位，所貴在誠明。努力唐虞際，期於大有成。
先世宦不達，少年才已雄。何人爲父執，獨自振家風。物色營求廣，賓興禮數隆。孤寒今有望，太守漢吳公。
三徑是生涯，朋游日已賒。野情饒皓鶴，寒氣入甘瓜。移竹調風韻，疏泉浴月華。塵埃應附勢，不肯到貧家。
長憶黄夫子，才高行亦淳。世情輕近事，見貫即常人。何力康時務，將身役路塵。七閩山水國，是處好安貧。
短亭車馬地，送子一盤桓。不畏離羣久，所嗟行路難。曬衣雲日薄，撲面水風酸。聖有中庸訓，時時著意看。
喜爾年將壯，爲儒志可嘉。鄉閭知行實，場屋見辭華。公道方無壅，君門況不遐。直應千里足，世世出吾家。
僞飾久終變，具誠老益純。官爲郎位貴，家似舊時貧。去作吾民福，歸尋楚水濱。他年名粗立，林下願相親。
少小尚英奇，高談與衆違。久窮纔信命，遠客合思歸。簞食非無樂，京塵誤入衣。雲山仍舊好，況是覲庭闈。
佛法本無二，誰論律與禪。水行到處入，月出有時圓。事去何嘗念，忙中不廢眠。松堂白日永，幡影自飄然。
何人指蒙昧，題作此軒名。天理自晝夜，道心無晦明。用當羣物化，舍去一毛輕。磊磊山前寺，時聞鐘磬聲。
行行金碧裏，氣象怳如春。不記來時路，自嫌衣上塵。院香知有佛，僧靜似無人。十載京華夢，相逢一欠申。
老圃君何學，中心切養親。從來啜菽處，便作采蘭人。百行當無愧，三牲未足珍。孝廉方察舉，勉勉詎長貧。
慮遠無如靜，茲軒得地幽。一官雖智效，萬仞更心游。風月趨吟筆，乾坤入坐籌。延英期上對，豈是爲身謀。
學佛有餘力，吟詩過一生。情閑氣燄少，句好琢磨成。栢竹門庭古，冰霜筆硯清。輸他飽食者，終日自無營。
已解琴中意，更加絃上聲。他人鄭衛雜，此手鬼神驚。深夜衆籟息，寒天孤月明。四鄰應得睡，濁酒且同傾。
累聖多材藝，留神翰墨間。皇墳非小道，玉版徧藏山。上士持三學，西行謁九關。奎華如可捧，歸伴白雲閒。
休官衆未許，分政且歸閩。名係金閨彥，身爲蕙帳人。林泉新得主，冠履漸無塵。知足應常足，安能更問津。
真僞少分別，吁嗟此世情。西施作老婢，南郭逞新聲。命合生來困，詩應沒後名。旅游何所得，赤日又徒行。
青紫皆同道，稀曾到薜蘿。感君非我輩，無事每來過。此別當貧病，何年共醉歌。人生有後會，爭奈鬢雙皤。
鳳皇貴在德，孔翠豈無文。詩禮多承訓，賢能逈出羣。談清蛻塵滓，志大躡煙雲。更喜并州牧，豪英天下聞。
之子當爲邑，吾朝信擇人。位卑難立事，任重合憂民。榘瓠多遺種，桃源即近隣。登臨如有見，才思日應新。
畿縣官雖小，京華日可親。文章成薄俗，交結最難人。典學應無廢，存誠況已純。邦工尋尺用，杞梓詎沉淪。
策名曾未幾，奮迅出埃塵。陋巷潛心久，亨衢得意新。君恩方責報，民業近多貧。莫學悠悠者，謀身不爲人。
薦表同時入，天衢自此通。弦歌新邑宰，清白舊家風。官舍隋河北，離觴華谷東。勖哉松栢操，咫尺是堯聰。
昔者聞鄉舉，良田恐甚蕪。于今觀日益，珍樹已垂珠。衆惡吾雖察，謙卑孰敢踰。師賢明訓在，只此是亨衢。
三載居鄰縣，得聞金玉音。路遥相見少，道合受知深。已矣瓜時戍，悠哉魏闕心。歸舟望不及，白日隠寒林。
吳人作蜀官，萬里泝驚湍。地俗雖雲異，民情想一般。智明終戒察，政惠不須寬。前史多循吏，乘閑更熟看。
名在鄉書久，恩由父任優。從今紹清白，即此是箕裘。交結多良士，經過半舊游。舉知應有望，鴻翼佇橫秋。
野客相知久，年來髪漸華。衣冠從異教，言行似儒家。通塞隨天命，遨遊徧海涯。武夷應有會，好去醉流霞。
時世重因循，師何獨苦辛。潔齋徒衆散，剛直里閭嗔。游藝能濟物，舊交多雅人。雲山雖好住，住久轉勞神。
地僻無他管，樓危有剩凉。遠流通越派，殘日共秦光。鳥道頑雲黑，人家病葉黄。高情夢箕潁，閑景畫瀟湘。山藥香多桂，漁歌濁少商。太平知可喜，何者是簪裳。
小杉高丈餘，體直立還孤。任過千年雪，應無一節枯。鬼狂從髮解，龍長怕鱗麄。怪狀春寧笑，清聲月所娛。地終存古氣，景合在仙圖。不作明堂用，良工莫厚誣。
帝命當敷佑，民生有厥初。千秋唐節日，萬國禹朝車。韶美笙鏞外，需亨飲食餘。神仙似姑射，夢想即華胥。嘉會誠難得，愚忠敢自疎。古人誰最壽，無逸在周書。
行行四月晦，絺綌未能裁。天氣疑無定，春寒恐再來。襲衣從汗浹，交扇取風回。野秀深成黑，鑪薰冷作媒。年高情已淡，俗薄意多猜。李杜今何在，芳樽誰與開。
良友嗟塵網，相期物外遊。求珠非赤水，不死是丹丘。几上麟交擗，樽中蟻亂浮。仙家一度醉，人世幾千秋。藥氣多留鼎，茶香細出甌。堯人方曠蕩，容易學巢由。
到官十五月，太半在他邦。惠術未施一，公心無與雙。剖符新使粵，盡室始浮江。地理將分嶺，行程即下瀧。旅愁侵酒座，秋色漏船窗。屬吏誰非懾，羣蠻不易降。人稀財豈厚，俗異性多惷。自此觀賢業，洪鐘且試撞。
大邑曰南城，唯君治道行。何曾設鉤距，到底是聰明。鼎在神姦伏，鷹來鳥雀驚。詐窮多自笑，刑重亦知平。府史如廉士，農桑學頌聲。在官嗟不久，丕績已垂成。嶺路當過庾，州圖喜得英。遠人天與幸，弊俗日將清。遊刃非無地，摶風別有程。上心應寤寐，彝器待書名。
一雨遂不止，我行當此窮。蜀東天亦漏，堯後水猶洪。大點有片重，密濛無寸空。曉唯壺箭覺，暖似炭爐通。書筆提梅洗，征衣擘潤烘。簾間稀去燕，枕下即鳴蟲。竹粉千腰白，桃皮半頰紅。物華嬌自衒，天意猛相攻。酒退愁城外，吟興憤涌中。遣誰咨畢宿，留作旱時功。
人言落日是天涯，望極天涯不見家。已恨碧山相阻隔，碧山還被暮雲遮。
新翻曲調恐人傳，不許高聲唱玳筵。金獸也嫌春態淺，向風噴作綠楊烟。
月欲東生日又西，莫隨兒女醉明時。黄泉一向埋愚鬼，不與人間史筆知。
江右君臣筆力雄，一言宮體便移風。始知姬旦無才思，祗把豳詩詠女功。
刺虎屠龍古有名，事於難處迭相矜。要知真宰爭功意，困得英雄始是能。
品物由來貌取難，共言花卉易凋殘。寧知姑射冰肌侶，也學松筠耐歲寒。
數枝斜出短牆陰，密雪無端苦見侵。天意似憐羣木妬，盡教枯朽作瑶林。
化工呈巧異尋常，鏤月裁雲費刃芒。莫怪使君曾立馬，染衣渾似有天香。
暖氣來時柳眼新，一場冰雪更愁人。要知真宰無誠信，取次東風未是春。
春早寒餘豈足哀，平生多難媿非材。去年二月都城裏，曾共花房带雪來。
聞說仙花玉染紅，別留春色在壺中。瑶臺若見飛瓊面，不與人間夢寐同。
烏鵲翩翩競羽毛，南飛無樹過良宵。就中管得他人事，祗與天孫倩作橋。
五百餘年別恨多，東征重得見青娥。擗麟始擬窮歡樂，不奈閑人背痒何。
壁月迢迢出暮山，素娥心事問應難。世間最解悲圓缺，祗有方諸淚不乾。
簟卷鱗紋帳繫紗，六龍西降樹陰斜。祗應夢裏成蝴蝶，猶記南園數種花。
玉輦迢迢別紫臺，繫環衣畔忽興哀。臨邛謾道蓬山好，爭奈人間有馬嵬。
蜀道如天夜雨淫，亂鈴聲裏倍霑襟。當時更有軍中死，自是君王不動心。
有窮兵死爲遊畋，惆悵佳人獨上仙。試問單棲與同穴，可能雲漢勝重泉。
凝旒南面總虛名，廟祀何曾暫割牲。但學禪心能忍辱，莫羞侯景陷臺城。
華郭春光欲暮時，綵繩爭蹴夜忘歸。佳人不道羅紈重，擬共楊花苦鬭飛。
風靜高標埋暗霧，月明孤影落澄波。狂心擬逐遊童上，無奈春醪足困何。
甲帳居神本妄言，露盤猶在國東遷。欲知千載金人淚，爲耻君王不得仙。
百子池頭一曲春，君恩和淚落埃塵。當時應恨秦皇帝，不殺南山皓首人。
官家的的要寬征，古時什一今更輕。州縣酷嫌民漸富，幾多率斂是無名。
白刃劫君君勿言，人生禍難俱由天。君家歲計能多少，未了官軍一飯錢。
庭下縲囚何忿爭，刀筆少年初醉醒。黄金滿把未迴眼，笑殺迂儒欲措刑。
富貴浮雲畢竟空，大都仁義最無窮。一千八百周時國，誰及顔回陋巷中。
睡魔氣勢重千鈞，壓倒心閑食飽人。莫笑坐間常似醉，當年滿腹是精神。
江村古寺偶閑行，一飲全疑酒有靈。水底屈原應大笑，我今獨醉衆人醒。
不醉多愁醉多病，幾迴愛酒又停杯。死生若是有天命，莫放愁來任病來。
昔年乘醉舉歸帆，隠隠前山日半銜。好是滿江涵返照，水仙齊著淡紅衫。
蕞陋徒煩妙筆傳，呼兒看了獨凄然。丹青不解隨人老，相似都來得幾年。
病樹難隨萬木榮，閉門終日自愁縈。繡衣使者知何取，肯向民間問死生。
真賞由來世上稀，幾人相見不相知。如今一字成華袞，豈識龍章與鳳姿。
當時子賤好援琴，千載誰傳治世音。珍重南城多暇日，盡將風化入清吟。
人情自古怕遷移，更去南方路險巇。從此異鄉誰是侶，只應明月解相隨。
鬼事無形尚可疑，人倫有驗衆皆知。武夷山路幾百里，歸去西風落葉時。
境入東南處處清，不因辭客不傳名。屈平豈要江山助，却是江山遇屈平。
方朔相逢阿母家，別來幾度換年華。春風合是教伊笑，開盡無名草木花。
一步寒郊一慘眉，望春春色苦來遲。東君未必私桃李，只恐梅花謝有時。
無頼年年逐酒徒，今年不飲興何如。醉鄉若有人名籍，但願春風點檢踈。
今人往往號能文，意熟辭陳未足云。若見江魚須慟哭，腹中曾有屈原墳。
天寶年中事事新，長安還有謫仙人。騎鯨去後無尋處，輸與勾芒自管春。
行非爲客住非家，此去廬山況不遐。要見南朝舊人物，池中唯有白蓮花。
元禮禍成鉤黨後，林宗身免閉門時。死非不智生非怯，同室鄉鄰各有宜。
昔人詩筆說蓮花，不嫁春風早可嗟。今日倚欄添懊惱，池臺多是屬僧家。
夢中識路亦何爲，恰要逢人已自迷。一月解行天一匝，嫦娥猶未免單棲。
長房化去已千年，鬼魅紛紛不畏天。老鼈若來爲太守，何人殺向葛陂邊。
無奈家家乞巧何，豈知天上拙人多。喚他烏鵲辛勤殺，纔得扶舁渡淺河。
一年一度暫和諧，幽閉生心亦可猜。莫道乘槎無徑路，支機曾屬客星來。
從來皎月印長空，桂樹遥看影在中。好問素娥多折取，莫教閑占水晶宮。
一到麻源日又曛，幾迴欲起却逡巡。世間豈是無山水，不奈閑人好聒人。
六軍剛要罪楊妃，空使君王血淚垂。何事國忠誅死後，不將林甫更鞭尸。
莫以荒淫便責君，大都危亂爲無臣。若教管仲身長在，何患夫人更六人。
哀平外立國權分，只爲當時乏嗣君。試問莽新誰佐命，最應飛燕是元勳。
以色從人自古然，幸逢聖主得稱賢。太王姜女來岐下，應不相將墮井泉。
燕子從來巧語聲，主人相愛是常情。黄頭老雀何能解，飽食官倉過一生。
繡戶珠簾見最頻，暖來寒去但安身。翟公門下是飛入，全勝交情斗頓人。
漢室尊儒未得真，只求學藝不知人。君王幸已疑王氏，苦把春秋助賊臣。
王莽欲爲先與草，董賢將過自迎門。省中樹木何閑事，却對妻孥不肯言。
孝宣應是不知書，便謂先王似豎儒。若使周家純任德，親如管蔡忍行誅。
君道乾剛豈易柔，謬牽文義致優游。高皇馬上辛勤得，總被儒生斷送休。
纔轉歌喉碧樹枝，驚飛還避巧丸兒。可憐蜂蝶無言語，入徧花房人未知。
來時初見滿枝紅，璧碎珠沉幾日中。宋玉有鄰誠耐事，三年猶在短牆東。
胡蝶生來只愛花，春工描樣作奇葩。莊周有夢何曾覺，冰雪肌膚落幾家。
鱗鬣摧殘幾許年，水平風靜得潛淵。喜無美味登君俎，且學驪龍盡日眠。
國學先生石與孫，金鈴木舌士林間。欲將天下觀諸掌，之子從今上泰山。
谷口生涯已是貧，素衣還擬冒京塵。因風早寄登科信，裝點江南幾日春。
一死相從患難時，何人能與古人齊。酈生泉下還知否，賣友而今價轉低。
懊惱常人只好儒，古來忠義出屠沽。試將朱亥相倫擬，幾箇衣冠是丈夫。
秋來張翰偶思鱸，滿筯鮮紅食有餘。何事靈均不知退，却將閑肉付江魚。
世間佳麗每專房，一顧多應萬事荒。夢裏若無真實處，不妨頻爲賦高唐。
賢不必通愚不窮，悠悠無處問蒼穹。可憐富貴君之柄，斷在山人指掌中。
嶺梅初盡草初生，馬上春風酒易醒。好共大鵬雙奮擊，此行有路到南溟。
宜春臺上送春歸，淚滴金杯不自知。懊惱黄鶑解言語，飛來唯見落花枝。
腸斷城頭畫角聲，燈青月黑酒微醒。濃香夢裏誰曾管，只有離人夜夜聽。
鉛槧辛勤四十年，摶風不上鬢霜寒。朱門何處是知己，短褐空瓢行路難。
子雲辭賦似相如，自說雕蟲異壯夫。何事犬羊誇質素，患他人愛著貂狐。
臘後梅花破碎香，望中情地轉凄凉。遊山只道尋高處，高處何曾見故鄉。
喜聞吉事怕聞凶，天下人心處處同。乍出山來言語拙，莫將刺字謁王公。
望望王城十二門，青山行盡入紅塵。近來富貴皆天與，到處應多問命人。
去年春盡在宜春，醉送東風淚滿巾。今日春歸倍惆悵，相逢不是去年人。
東君此去幾時來，雪裏梅根待暖迴。莫似仙家寥落甚，蟠桃千歲始重開。
封豕長蛇戰嶺南，何人肉食不懷慙。只今唯有高眠好，風弄松聲水濺庵。
媧皇沒後幾多年，夏伏冬愆任自然。只有人間閑婦女，一枚煎餠補天穿。
多能未必有相知，況是東南義士稀。京洛路長何日到，風塵依舊化人衣。
長見江淹雜體詩，碧雲非是惠休詞。試言日暮佳人怨，何事高僧却得知。
景雲持律冠當年，遺迹雖沉古寺存。釋子若能精進去，便應題作景雲軒。
二江斜入似娥眉，盡日凭高把酒巵。貧賤別應無好處，猛忙中是我閑時。
平生猶未識紅泉，今日纔遊石磴邊。宿雨半晴秋草濕，困來無處可閑眠。
積陰爲患恐沈綿，革去方驚造化權。天放舊光還日月，地將濃秀與山川。泥途漸少車聲活，林薄初乾果味全。寄語殘雲好知足，莫依河漢更油然。
村落蒼茫半草茅，路無車轍水無橋。婚姻取足唯春繭，鹽酪歸來待晚樵。一樣寬衣疑效古，幾人華髮未經徭。相逢不會寒溫語，借問官家合是堯。
流欲好仙方學道，至人樂道自成仙。飛昇若也由貪欲，紫府還應用詐權。塵裏笙歌千古夢，洞中星斗幾家天。無心便是歸真日，姹女河車總謾傳。
等閑榮謝已悉聞，況話三公極寵身。青史尚爲今世事，朱門不是舊時人。文章散入諸蕃口，花藥留添上國春。生死交情渾易見，有誰過此爲霑巾。
世傳鱗物有蟠時，分得寒泉住翠微。天命雖教爲潤澤，神心終是索虔祈。一圍石岸刓無迹，幾族陰雲禁不飛。風脚斗回波面黑，向人渾似逞巖威。
兩世煢煢各一人，生來且喜富精神。欲教齠齔從師學，祗恐文章誤爾身。但有犁鋤終得飽，莫看紈綺便嫌貧。不知別後啼多少，苦問家僮說未真。
粟花時節雨脩脩，莫道如秋即是秋。客路幾千成大夢，年華一半落東流。眼存將聖生前筆，心得騷人格外愁。微物若教無所失，塵埃猶願補嵩丘。
褚冠斜頂對清秋，病骨支撐懶上樓。輔世功夫何日是，少年滋味此生休。山含紅樹隨時老，天带黄昏一例愁。自笑酒腸空半在，前村無處典鷞裘。
天命相逢陸與皮，當年才調兩權奇。朝端未有輸忠處，詩外應無用力時。意古直摩軒昊頂，言微都洩鬼神私。近來此道中興也，泉下英魂知不知。
天孫何許是來時，月意愔愔露氣微。可道星河難得過，自緣烏鵲合高飛。秋宵已勝春宵短，今會還如古會稀。早晚望夫能化石，盡分人世作支機。
草草西風動葛衣，呼僮前啟竹間扉。山僧好睡鐘聲晏，社戶多貧酒氣微。豈是客愁渾較可，祗因書卷解忘歸。旴江百里清無滓，枉屬閑人坐釣磯。
騷人得助是江山，千里幽懷一凭欄。野色豈唯春晚秀，天風長似月邊寒。身閑暫覺塵埃遠，境勝纔知宇宙寬。祗恐仙壺提挈去，不教凡眼醉中看。
幾年江外恣荒唐，偶脫荷衣覘國光。自是狂言無可擇，敢嗟賢路有相妨。謾將文史爲生業，已約漁樵共醉鄉。多謝故人貽絕唱，爰居寧解聽鏗鏘。
遲遲日景坐成曛，聞說清明在此晨。花卉不宜愁眼看，勾芒能爲幾人春。銷磨志氣多因老，點檢交游半作塵。欲向醉鄉聊自適，病來還厭舉杯頻。
一檻東風小箔開，亂山明暗水縈迴。流年漸共春華去，暴熱還隨霽色來。天氣濁多人欲睡，地形卑甚物先梅。因知楚客迷魂處，不是江東不足哀。
病多無力逐紛華，三月衡門未見花。長恐後期成索寞，果逢殘景獨咨嗟。欄干倚望山空在，杯酒遲留日易斜。謾說明年更春色，不知園囿屬誰家。
交游散盡客來稀，門掩城隅晝漏遲。春地更無嫌草處，雨天還有詐晴時。輕量世事世不罪，冷笑人言人豈知。猶喜道途收拾早，將閑對病最相宜。
盡道一陽初復時，不期風雨更凄凄。凌晨出去逢人飲，沉醉歸來滿馬泥。多恨恐成干斗氣，欲言那得上天梯。燈青火冷睡半醒，殘葉打窗烏夜啼。
懊惱南窗一道風，只應天配與貧窮。不歸羅綺飄颻處，故入松篁冷淡中。久座披襟塵榻穩，半醒吹面月帷空。城邊菡萏今多少，偷得清香是爾功。
已是蛟龍未肯忙，誰教螮蝀更相妨。來時槁葉疎疎響，過後浮雲片片光。徑草微滋垂粉汗，砌沙圓滴簇蜂房。嗟予不及高飛鳥，先得天邊幾點凉。
寺門幽獨傍江城，江水清含地氣清。隔岸樓臺人醉死，遶堦松竹夏寒生。路經橋遠塵難過，僧占閑多俗不爭。唯有行吟憔悴客，這廻須去濯長纓。
池亭何處占清暉，只在暉江更向西。山上白雲如有雪，水中明月似無泥。郊原不改春來秀，徑路終憂客到迷。沈約東陽曾入詠，使君才調好留題。
截竹成輿不用輪，東行盡日穩宜身。前看疊嶂如無路，每到平田始見人。下戶半曾差作役，朽株多已祀爲神。生涯一撮誠何有，且免庸兒共拜塵。
漸老多憂百事忙，天寒日短更心傷。數分紅色上黄葉，一瞬曙光成夕陽。春水別來應到海，小松生命合禁霜。壺中若逐仙翁去，待看年華幾許長。
一樹摧殘幾片存，欄邊爲汝最傷神。休翻雨滴寒鳴夜，曾抱花枝暖過春。與影有情唯日月，遇紅無禮是泥塵。上陽宮女多詩思，莫寄人間取次人。
到官六月寄書迴，未病封題死後開。一命至卑人盡得，九泉何事獨相催。唯憂旅櫬還鄉遠，況是親喪繼踵來。數世學文終若此，可憐門戶轉隳頹。
一夜風聲曉更狂，起來庭戶頓凄凉。不知紅日在何處，時見黑雲微有光。天落水中兼鴈影，露啼林罅带楓香。愁人莫苦登高閣，說著江山已斷腸。
天恨吾儕各一方，夕陽千度到西窗。因循流俗今皆是，磊落如君信少雙。書未隔年難得報，心從薄宦始應降。可憐漢水無拘係，長與旴江會九江。
棄材幸免雜輿薪，收拾緇衣出洛塵。漸老得閑纔是性，謾言成謔且隨人。能傳身後須文字，要識胸中只鬼神。俗子不勞輕毀譽，問天長乞醉鄉春。
雲長不絕舊君情，元直終隨老母行。立效報公何感慨，指心辭主更分明。三方本以兵攻戰，一士能爲國重輕。多謝曹劉存大度，任教忠孝得成名。
世家元是武夷孫，四上觀光預國賓。地底豈無干斗氣，天邊爭奈飲牛人。田宜秫稻應多酒，路入溪山漸少塵。身計未諧歸計好，一樽猶可醉鄉鄰。
十數年前別我行，相逢猶是舊顔形。琴聲漸古聽來淡，藥味雖凡試最靈。出有酒錢天下富，住無家地浪頭萍。神仙可學應須學，萬里蓬萊一點青。
炎炎千室熱如烘，亭壓山頭獨有風。雨意生獰雲彩黑，秋容細碎樹枝紅。半天斜日歸心動，一面平川醉眼空。却是夢魂無所得，人間豈少翠微宮。
多少儒衣只假塗，貴來誰肯更觀書。其間或以文爭勝，未見如君識有餘。長把六經爲準的，最應三代是權輿。可憐後世名空在，直釣而今豈得魚。
休道南人暖過冬，苦寒今與北方同。霜嚴欲裂地到底，日短不行天正中。誰使智愚相伴老，便將榮辱斷還空。鄉愁莫更欺閑客，薄酒從來亦有功。
待詔何年別玉堂，筆端渾欲繼鐘王。官資未出風塵外，蹤迹曾親日月光。扶老只今非遠道，薦能從此有封章。廬陵若要高文寫，爭得滁州在故鄉。
北出城來駐馬蹄，君家別館幸臨谿。雄虹見雨遏不斷，潦水到秋痕漸低。萬事熱心成浩歎，一樽撩眼怕長迷。俗人誰會儒生意，是處醉吟還日西。
江南盡是山水地，君子固求仁知名。可憐塵土不到眼，只有雲泉相伴清。人間擾擾知何在，日暮悠悠空鬭行。明月一欄風一枕，醉鄉猶可過浮生。
閑愁不覺過年光，强半精神似醉鄉。幾度雨來成惡熱，有時雲斷見斜陽。古人事業塵空滿，故國園林草自長。頼得南華憐我病，一篇齊物勝醫方。
漢家經武意如何，也信狼心欲偃戈。豈是虜庭佳麗少，自緣婚禮貨財多。女從宗室方掄擇，賦出齊民更刮摩。若向大臣求姪媵，當是誰肯議通和。
齊霸燕强舊有基，當年管樂易爲奇。何如新野覊栖後，正值曹公挾帝時。指畫二州收漢燼，安排八陣與天期。才高命短雖無奈，猶勝隆中世不知。
顛倒江湖二十春，干時的是妄庸人。先容不肯收蟠木，高足無從得要津。衆與善名酬苦志，莫將吟味養閑身。食田飲井知誰力，下有驕兒上有親。
閥閱山西舊將家，一官淪落向天涯。目皮相處應難識，髀肉生來只自嗟。野囿幾年饑虎豹，旱雷何日起龍蛇。吳歌楚舞時相慰，劍鋏梅乾鐵有花。
君家龍虎弟兄賢，斗酒相逢楚水邊。雨露自今榮一命，塵埃未免困三年。高談欲出稠人右，敏政當居俗吏前。異日能來見逋客，麻姑碧洞古時天。
昔年曾泛西湖流，君今更住西湖頭。人生多是未得往，地上有天何處求。朱樓照影鐘磬曉，畫船落手芙蓉秋。鯉魚赤鱗應不少，待與水仙相伴遊。
人生何苦要多才，百慮攢心摘不開。夜月幾曾無夢處，春風只管送愁來。禿毫强會悠悠事，浮世無過滿滿盃。看取秦坑烟焰裏，是非同作一抔灰。
四壁空空絕語聲，困來終是睡難成。孤燈要與人相背，寒漏苦教天不明。累月故園無信息，幾般閑事惱心情。別愁若解生華髮，一夕應添一萬莖。
韓偓當年赴七閩，舟行過此倍凝神。江邊石上知誰處，綠戰紅酣別是春。往事幾多書不記，仙源依舊地無塵。花光柳色今何限，更有才人勝古人。
咄咄休休一世閑，百年都是浪悲歡。高談不待傍人笑，立事須知自古難。時見老顔來鑑裏，已將生計託雲端。六鼇未可揮刀斫，肯便臨谿把釣竿。
書林老仙頭欲斑，近日卜居吳楚間。麻姑世界盡贏得，羲皇興味先追還。川流切對夏無暑，山月出來門未關。笑殺區區躁求者，不因貧病不曾閑。
古木亭邊夜嚮晨，餞壺重疊擁雙輪。高文健筆科場手，白髮青衫宦路人。十月霜風還劈面，六街塵土會欺貧。麻源碧澗神仙地，早晚歸來伴隠淪。
一片靈臺衆共知，宦途寧肯避危機。至誠似有神明助，盡室初從瘴海歸。烈火豈能傷美寶，覆盆終是見炎暉。人生未出功名外，多少京塵待染衣。
嶺上簷楹締構新，我來登望倍凝神。可憐韜略真名將，猶與谿山作主人。會把松心欺過雪，更憑花萼占留春。江南風物雖佳麗，爭奈燕然有虜塵。
淪落多愁笑不成，水邊還是送君行。官爲令長前程好，地近鄉關喜氣生。百里有人觀惠術，三年唯我見交情。山中後夜思賢處，風月猶應似舊清。
大邑歌謠日尚新，忽驚千騎擁行塵。宦游莫歎登長道，天意先教福遠人。城在海隅門少客，地鐘陽氣景常春。政成不患無知己，按察當今正直臣。
驛使將詩訪遠山，發函寧暇正衣冠。秦城未割難論價，燕谷纔吹已不寒。佔畢有心忘老至，惰農無罰賀恩寬。一枝數粒唯知分，豈是明時學考槃。
一蛻囂塵向此生，柳枯槐老正傷情。高吟盡日知誰聽，零露充腸且獨清。螳斧不勞陰致害，貂冠猶可共傳名。騷人若有遺魂在，應放冤聲伴爾鳴。
秀汝清旴數舍中，繫匏名謁竟難通。只知俗吏隆官業，不意高文有古風。朝請待趨天屏北，家園歸省浙江東。遠民利害聞應熟，早晚嘉謀沃舜聰。
一夜吟公月蝕詩，睡魔驚走醉魂飛。如將混沌重區別，要使君臣有等威。天道至高全指掌，古人雖死合知非。相思無計能相見，何日軒車向北歸。
長簷數尺庇堂東，疎漏從來只有蓬。日影碎如秋樹下，雨聲初似夜船中。竹經蠹了多垂地，箬到乾時半捲空。此處想非人所競，衆言千萬莫相攻。
堂前一級似階墀，無石無甎只舊基。泥飾頃因年節近，蹋崩唯是客行時。誰曾羅襪雙來上，多謝蒼苔久不離。從此便成貧景致，竹簾垂處最相宜。
謫官誰住小蓬萊，唯有宜春有古臺。千里待看毫末去，萬家攢作畫圖來。雲中羅綺香風落，月底笙歌醉夢迴。莫怪江山苦相助，騷人沒後得真才。
古郡城池已瞰江，重湖更在郡東方。水仙坐下魚鱗赤，龍女門前橘樹香。路絕塵埃非灑掃，地無風雨亦清凉。使君待客多娛樂，只有醒時覺異鄉。
先朝名士有遺孫，狼藉麻衣化洛塵。筆下每求千古意，醉中曾過幾迴春。勞生只見年年老，客路相逢事事新。滿座狂歌時莫笑，眼看燕市若無人。
客遊無日暫開顔，姑孰谿邊偶得閑。風景直疑圖畫出，古今都似夢魂間。桓溫罪逆休重問，謝傅英靈已不還。深美謫仙遺世務，酒船椎鼓浪如山。
義激中心不再思，宦途從此抱瑕疵。誰憐君子篤親意，況是明王孝治時。靖節田園應久廢，尚平婚嫁豈宜遲。一官塵土休迴顧，海上羣鷗舊有期。
福唐城郭掌中窺，旭日登臨到落暉。誰在畫簾沽酒處，幾多鳴櫓趁潮歸。晴來海色依稀辨，醉後鄉愁積漸微。山鳥不知紅粉好，纔聞歌板便驚飛。
纔出塵來尚未知，漸攀藤竹漸臨危。伏流似是龍藏處，古樹應無春到時。誰把石崖齊剗削，直教雲氣當簾帷。良工畫得猶宜秘，莫與凡夫肉眼窺。
平生直道耻求人，下位沈英久未伸。齊吹古來偏有濫，葉龍今更不宜真。天邊奕世三台貴，江上先廬一畝貧。大抵窮通相倚伏，這迴寒谷解逢春。
君來別我向番陽，時節初春曉尚霜。茶褐園林新柳色，鹿胎田地落梅香。此行硯席多知己，是處樓臺可舉觴。只恐詔書非久下，槐花又在眼前黄。
昔年多幸枉高軒，示我新詩累百篇。使君即時還趙璧，夢魂今尚憶鈞天。據鞍馬援誰云老，陋巷顔回始是賢。桂樹寒山風景好，近來應更有長編。
釋子相延暫解冠，一宵清話到更蘭。漆盤香燼死蚯蚓，紙瓦雨聲鳴彈丸。往事莫將閑口笑，勞生誰在定中看。明朝頮面還歸去，依舊塗泥濺馬鞍。
數十年來預薦書，當時文行聳羣儒。青衫近始霑王澤，白首從新入宦途。四壁生涯雖寂莫，一官趨進轉崎嶇。楚南若是江山好，閑日猶應味道腴。
少年心苦向毛錐，老大生涯只有詩。哀樂萬端成畫繪，江山大半入鑪鎚。格如平易人多愛，意到幽深鬼未知。白髮尚新才不盡，幾時吟興是衰時。
老年纔到病還催，老病成叢撥不開。腹冷有時如咽雪，耳虛終日獨聞雷。半生辛苦歸三徑，萬恨銷磨向一桮。頼得竹窗無事處，清風頻共故人來。
塵寰漸遠漸凄清，似向崑崙采玉英。此地已知鄰華子，幾人猶道識方平。步高那復肌膚重，心逸都疑羽翼生。苦恨俗緣無了處，歸來依舊馬蹄聲。
近年雙闕暫鳴珂，出宰南城戶數多。古道存心公道顯，惡人鉗口善人歌。登高賦處英辭在，垂橐歸時舊物鈋。當比瑞金囂訟後，要移風俗擬如何。
白屋從來未有官，一名須作佛名看。彥倫北谷重歸去，安石東山足舊歡。常調幾時趨鳳闕，湛恩唯待立雞竿。胸中況是多奇藴，自比陽春退苦寒。
尋幽西去路非賒，回首紅塵可可嗟。不待鸞驂并鶴駕，便分人世與仙家。幾函道藏金壺墨，一片秋容玉井花。還似武夷高會日，骨凡猶幸醉流霞。
暫時來訪道家流，肯伴煙蘿滯一丘。爲憶長安瞻日下，欲尋蓬島向鼇頭。陶潛醉後雖眠石，王粲憂多更上樓。宣室歲餘虛席在，青山何路更重遊。
要知賢者善居官，法自嚴明性自寬。黠吏欲欺難作計，愚民初懼久方安。獄辭大小情皆見，市物公私價一般。農力不聞供土木，窮閻猶得免饑寒。星爲二使來巡撫，考未三年悉可觀。劇郡便當煩鎮守，君恩寧許更盤桓。雨轓贛水行非遠，五袴旴江日漸單。從此天衢龍躍去，野人懷德謾悲酸。
斜月正當樓，香霧壓城重。起傍小蘭行，花亦方在夢。
戢戢雖聚頭，脉脉俱俯地。既言是姊妹，又却相妬忌。面痕赤未沒，盡是傷爪指。不然睡未醒，被人沃井水。
完廩捐階未可知，孟軻深信亦還疑。岳翁方且爲天子，女婿如何弟殺之。
鮮日媚睛靄，泉石閩融融。酒味醴於春，揖翠迎春風。坐映珪璧秀，六合開情悰。昔人袖全璞，傲睨追冥鴻。里閭味前塵，慨慕滋無窮。蓄藴非一身，出處固異同。
三十年交舊，相逢各白頭。海壖曾共飯，洛社又同遊。脫屣風波地，開懷松桂秋。兩眉從此後，應不著閑愁。
雲興于山，霜霜爲霧。匪山不仁，天實不顧。山川我享，爲我百訴。豈不畏天，哀此下土。班班鳲鳩，穀穀晨號。天乎未雨，余不告勞。誰爲山川，不如羽毛。
有驥在野，百過不呻。子不我良，豈無他人。縶我于廐，乃不我駕。遇我不終，不如在野。禿毛于霜，寄肉于狼，寧彼我傷。寧人不我顧，無子我忘。
有觸者犢，再箠不却。爲子已觸，安所置角。天實畀我，子欲已我。惡我所爲，盍奪我有。子欲不觸，盍索之苙。
朝日載昇，薨薨伊氓。于室有績，于野有耕。于塗有商，于邊有征。天生斯民，相養以寧。嗟我何爲，踽踽無營。初孰與我，今孰主我。我將往問，安所處我。
我客至止，我逆于門。來升我堂，來飲我罇。羞鼈不時，詈我不勤。求我何多，請辭不能。客謂主人，唯子我然。求子之多，責子之深，期子于賢。
任君北方來，手出邠州碑。爲是魯公寫，遺我我不辭。魯公實豪傑，慷慨忠義姿。憶在天寶末，變起漁陽師。猛士不敢當，儒生橫義旗。感激數十郡，連衡鬭羌夷。新造勢尚弱，胡爲力未衰。用兵竟不勝，歎息真數奇。杲兄死常山，烈士淚滿頤。魯公不死敵，天下皆熙熙。奈何不愛死，再使踏鯨鰭。公固不畏死，吾實悲當時。緬邈念高誼，惜哉我生遲。近日見異說，不知作者誰。云公本不死，此事亦已奇。大抵天下心，人人屬公思。加以不死狀，慰此苦歎悲。我欲哭公墓，莽莽不可知。愛其平生迹，往往或孑遺。此字出公手，一見減歎咨。使公不善書，筆墨紛訛癡。思其平生事，豈忍棄路歧。況此字頗怪，堂堂偉形儀。駿極有深穩，骨老成支離。點畫迺應和，關連不相違。有如一人身，鼻口耳目眉。彼此異狀貌，各自相結維。離離天上星，分如不相持。左右自綴會，或作斗與箕。骨嚴體端重，安置無欹危。篆鼎兀大腹，高屋無弱楣。古器合尺度，法相應矩規。想其始下筆，莊重不自卑。虞柳豈不好，結束煩馽羈。筆法未離俗，庸手尚敢窺。自我見此字，得紙無所施。一車會百木，后斤斧易爲。團團彼明月，欲畫形終非。誰知忠義心，餘力尚及斯。因此數幅紙，使我重嘆嘻。
飛鷹搏平原，禽獸亂衰草。蒼茫就擒執，顛倒莫能保。白兔不忍殺，歎息愛其老。獨生遂長拘，野性始驚矯。貴人織筠籠，馴擾漸可抱。誰知山林寬，穴處頗自好。高飈動槁葉，羣竄迹如掃。異質不自藏，照野明暠暠。獵夫指之笑，自匿苦不早。何當騎蟾蜍，靈杵手自搗。
魯人賤夫子，嗚丘指東家。當時雖未遇，弟子已如麻。奈何鄉閭人，曾不爲歎嗟。區區吳越間，問骨不憚遐。習見反不怪，海人等龍暇。嗟我何足道，窮居出無車。昨者入京落，文章彼人誇。故舊未肯信，聞之笑呀呀。獨有兩任子，知我有足嘉。遠遊苦相念，長篇寄芬葩。我道亦未爾，子得無增加。貧窮已衰老，短髮垂髿髿。重祿無意取，思治山中畬。往歲栽苦竹，細密如蒹葭。庭前三小山，本爲山中楂。當前鑿方池，寒泉照谽谺。翫此可竟日，胡爲踏朝衙。何當子來會，酒食相邀遮。願爲久相敬，終始無疵瑕。閑居各無事，數來飲流霞。
岷山之陽土如腴，江水清滑多鯉魚。古人居之富者衆，我獨厭倦思移居。平川如手山水蹙，恐我後世鄙且愚。經行天下愛嵩嶽，遂欲買地居妻孥。晴原漫漫望不盡，山色照野光如濡。民生舒緩無夭扎，衣冠堂堂偉丈夫。吾今隠居未有所，更後十載不可無。聞君厭蜀樂上蔡，占地百頃無邊隅。草深野闊足狐兔，水種陸取身不劬。誰知李期顧秦寵，不獲牽犬追黄狐。今君南去已足老，行看嵩少當吾廬。
少年喜奇迹，落拓鞍馬間。縱目視天下，愛此宇宙寬。山川看不厭，浩然遂忘還。岷峨最先見，睛光厭西川。遠望未及上，但愛青若鬟。大雪冬沒脛，夏秋多虵蚖。乘春乃敢去，匍匐攀孱顔。有路不容足，左右號鹿猿。陰崖雪如石，迫暖成高瀾。經日到絕頂，目眩手足顛。自恐不得下，撫膺忽長嘆。坐定聊四顧，風色非人寰。仰面囁雲霞，垂手撫百山。臨風弄襟袖，飄若風中仙。朅來游荆渚，談笑登峽船。峽山無平岡，峽水多悍湍。長風送輕帆，瞥過難詳觀。其間最可愛，巫廟十數巔。聳聳青玉幹，折首不見端。其餘亦詭怪，土老崖石頑。長江渾渾流，觸齧不可攔。苟非峽山壯，浩浩無隅邊。恐是造物意，特使險且堅。江山兩相值，後世無水患。水行月餘日，泊舟事征鞍。爛熳走塵土，耳囂目眵昏。中路逢漢水，亂流愛清淵。道逢塵土客，洗濯無瑕痕。振鞭入京師，累歲不得官。悠悠故鄉念，中夜成慘然。五噫不復留，馳車走轘轅。自是識嵩岳，蕩蕩容貌尊。不入衆山列，體如鎮中原。幾日至華下，秀色碧照天。上下數十里，映睫青巑巑。迤邐見終南，魁岸蟠長安。一月看山岳，懷抱斗以騫。漸漸大道盡，倚山棧夤緣。下瞰不測溪，石齒交戈鋋。虛閣怖馬足，險崖磨吾肩。左山右絕澗，中加一繩慳。傲睨駐鞍轡，不妨驅以鞭。累累斬絕峯，兀不相屬聯。背出或逾峻，遠騖如爭先。或時度岡領，下馬步險艱。怪事看愈好，勤劬變清歡。行行上劒閣，勉强踵不前。矯首望故國，漫漫但青煙。及下鹿頭坂，始見平沙田。歸來顧妻子，壯抱難留運。遂使下餘載，此路常周旋。又聞吳越山，中明水澄鮮。百金買駿馬，往意不自存。投身入廬岳，首挹瀑布源。飛下二千丈，强烈不可干。餘潤散爲雨，遍作山中寒。次入二林寺，遂獲高僧言。問以絕勝境，導我同躋攀。逾月不倦厭，巖谷行欲殫。下山復南邁，不知已南虔。五嶺望可見，欲往苦不難。便擬去登玩，因得窺羣蠻。此意竟不償，歸抱愁煎煎。到家不再出，一頓俄十年。昨聞廬山郡，太守雷君賢。往求與識面，復見山鬰蟠。絕壁橫三方，有類大破鐶。包裹五六州，倚之爲長垣。大抵蜀山峭，巉刻氣不溫。不類嵩華背，氣象多濃繁。吳君潁川秀，六載爲蜀官。簿書苦爲累，天鶴囚籠樊。岷山青城縣，峨眉亦南犍。黎雅又可到，不見宜悒然。有如烹脂牛，過眼不得飡。始謂泛峽去，此約今又愆。只有東北山，依然送歸軒。他山已不見，此可著意看。
日落長安道，大野渺荒荒。吁嗟秦皇帝，安得不富强。山大地胍厚，小民十尺長。耕田破萬頃，一稔粟柱樑。少年事游俠，皆可荷弩槍。勇力不自驕，頗能啗乾糧。天意此有謂，故使連西羌。古人遭邊患，累累鬭兩剛。方今正似此，猛士强如狼。跨馬負弓矢，走不擇澗岡。脫甲森不顧，袒裼搏敵場。嗟彼誰治此，踧踧不敢當。當之負重責，無成不朝王。田侯本儒生，越略今洸洸。右手握麈尾，指麾據胡牀。郡國遠浩浩，邊鄙有積倉。秦境古何在，秦人多戰傷。此事久不報，此時將何償。得此報天子，爲侯歌之章。
丈夫正多念，老大自不安。居家不能樂，忽忽思中原。慨然棄鄉廬，劫劫道路間。窮山多虎狼，行路非不難。昔者倦奔走，閑門事耕田。蠶穀聊自給，如此已十年。緬懷當今人，草草無復閑。堅卧固不起，芒刺實在肩。布衣與食肉，幸可交口言。默默不以告，未可遽罪愆。驅車入京洛，藩鎮皆達官。長安逢傅侯，願得說肺肝。貧賤吾老矣，不復苦自嘆。富貴不足愛，浮雲過長天。中懷邈有念，惝怳難自論。世俗不見信，排斥僅得存。昨者東入秦，大麥黄滿田。秦民可無饑，爲君喜不眠。禁軍幾千萬，仰此填其咽。西蕃久不反，老賊非常然。士飽可以戰，吾寧爲之先。傅侯君在西，天子憂東藩。烽火尚未滅，何策安西邊。傅侯君謂何，明日將東轅。
少壯事已遠，舊交良可懷。百年能幾何，十載不得偕。念昔居鄉里，游處了無猜。飲食不相捨，談笑久所陪。拜君以爲兄，分蜜誰能開。齒髮俱未老，未至衰與頹。我子在襁褓，君猶無嬰孩。君後獨捨去，爲吏天一涯。我又厭奔走，遠引不復來。歲月杳難恃，區區老吾儕。況從與君別，多事歲若排。心力不能救，衰病侵骨骸。二子皆已冠，如吾苦無才。君亦已有嗣，骨目秀且佳。人事知幾變，會合終不諧。昨者本不出，豪傑苦自咍。欝欝自不樂，誰爲子悲哀。翻然感其說，東走陵巔崖。不意君在此，得春笑與詼。君顔蔚如故，大噱飛塵灰。我老應可怪，白髭生兩顋。新句辱先贈，古詩許見推。賢俊非獨步，故舊每所乖。作詩報嘉貺，亦聊以相催。
仲尼魯司寇，官職亦已優。從祭肉不及，戴冕奔諸侯。當時不之知，爲肉誠可羞。君子意有在，衆人但愆尤。置之待後世，皎皎無足憂。
仲尼爲羣婢，一走十四年。荀卿老不出，五十干諸田。顧彼二夫子，豈其陷狂顛。出處固無定，不失稱聖賢。彼亦誠自信，誰能卹多言。
公孫昔放逐，牧羊滄海濱。勉强聽鄉里，垂老西游秦。自顧未爲壯，徒爲久辛勤。君子豈必隠，孔孟皆旅人。
貧賤羞妻子，富貴樂鄉關。不見李夫子，得意今西還。白馬渡滻水，紅旌照蜀山。歸來未解带，故舊已滿門。平生浪游處，何者哀王孫。壯士勿齷齪，千金報一飱。
君家本江湖，南行即鄰里。稅茶雖冗繁，漸喜官資美。嗟君本篤學，寤寐好文字。往年在巴蜀，憶見春秋始。名家亂如髮，棼錯費尋理。今來未五歲，新傳滿盈几。又言欲治易，雜說書萬紙。君心不可測，日夜湧如水。何年重相逢，祗益使余畏。但恐茶事多，亂子易中意。茶易兩無妨，知君足才思。
東徐三齊之南鄰，夫子豈是三齊人。辭囂乞靜得此守，走兔入藪魚投津。徐州絕勝不須問，請問項籍何去秦。江山雄豪不相下，衣錦遊戲欲及辰。霸王事業今已矣，但有太守朱兩輪。還鄉據勢與古並，豈有漢戟窺城闉。論安較利乃公勝，行矣正及汴水勻。
枯藤生幽谷，蹙縮似無材。不意猶爲累，刳中作酒杯。君知我好異，贈我酌村醅。衰意方多感，爲君當數開。藤樽結如螺，村酒綠如水。開樽自獻酬，竟日成野醉。青莎可爲席，白石可爲機。何當酌清泉，永以思君子。
吾喜送任師，羨君方少年。有如伏櫪馬，看彼始及鞍。奔騰過吾目，蕭條正思邊。誰知脫吾羈，傲睨登太山。君今始得縣，翱翔大江干。大江多風波，渺然勢欲翻。浩蕩吞九野，開闔壯士肝。人生患不出，局束守一廛。未常見大物，不識天地寬。今君吾鄉秀，固已見西川。去年人邊吏，出入烽火閒。儒冠雜武弁，屈與氊裘言。又當適南土，大浪泛目前。胸中芥蔕心，吹盡爲平田。陳湯喜刑勝，所至常縱觀。吾想君至彼，胸膽當豁然。
十年嘗作犍爲令，四脉嘗聞愍俗詩。共歎才高堪御史，果能忠諫致戎麾。會稽特欲榮公子，馮翊猶將試望之。船繫河隄無幾日，南公應已慳來遲。
臺省留身凡幾歲，江湖得郡喜今行。卧聽曉鼓朝眠穩，行入淮流鄉味生。細雨滿村蓴菜長，高風吹旆綵船獰。到家應有壺觸勞，倚頼比鄰不畏卿。
老人凋喪悲宗黨，寒月淒涼葬舊林。白髮已知鄰里暮，傷懷難盡子孫心。幾年贈命涵幽壤，當有銘文記德音。千里緘詞託哀恨，鳴鳴引者涕中吟。
春入禁城懷舊隠，偶來芳圃似還家。番番翠蔓纏松上，粲粲朱梅入竹花。客慢空勞嚴置兕，酒多無用早成虵。相公猶有遺書在，欲問郎君借五車。
栽松成徑百餘尺，隔徑開堂似兩家。厭事共邀終日飲，渴春先賞後開花。客來庭樹鳴寒鵲，酒入肌膚憶冷虵。衰病不勝杯酒處，醉歸傾倒欲乘車。
繫舟長堤下，日夕事南征。往意紛何速，空巖幽自明。使君憐遠客，高會有餘情。酌酒何能飲，去鄉懷獨驚。山川隨望闊，氣候带霜清。佳境日已去，何時休遠行。
家託舟航千里速，心期京國十年還。烏牛山下水如箭，忽失峨眉枕席間。
我行襄陽野，山色向人明。何以洗懷抱，悠哉漢水清。遼遼峴山道，千載幾人行。踏盡山上士，山腰爲之平。道逢墮淚碣，不覺涕亦零。借問羊叔子，何異葛孔明。今人固已遠，誰識前輩情。朅來萬山下，潭水轉相縈。水深不見底，中有杜預銘。潭水竟未涸，後世自知名。成功本無敵，好譽真儒生。自從三子亡，草中無豪英。聊登峴山首，淚與漢流傾。
家居對山木，謂是忘言伴。去鄉不能致，回顧頗自短。誰知有楊子，磊落收百段。揀贈最奇峰，慰我苦長歎。連城盡如削，邃洞幽可款。回合抱空虛，天地聳其半。舟行因樂載，陸挈敢辭懶。飄飄忽千里，有客來就看。自言此地無，愛惜苦欲換。低頭笑不答，解纜風帆滿。京洛有幽居，吾將隠而玩。
與君多乖睽，邂逅同泛峽。宋子雖世舊，談笑頃不接。二君比宦遊，疇昔共科甲。唯我老且閑，獨得離圈柙。少年實强銳，議論今我怯。有如乘風箭，勇發豈顧帖。置酒來相邀，慇懃爲留楫。楊君舊痛飲，淺水安足涉。嗟我素不任，一酌己頳頰。去生別懷愴，有子旅意愜。捨棹治陸行，歲晚筋力乏。予懶本不出，實爲人事劫。相將犯苦寒，大雪滿馬鬣。
舟行道里日夜殊，佳士恨不久與俱。峽山行盡見平楚，捨舡登岸身無虞。念君治所自有處，不復放縱如吾徒。憶昨相見巴子國，謁我江上顔何娛。求文得卷讀不已，有似駿馬行且且。自言好學老未厭，方冊幾許魯作魚。古書今文遍天下，架上未有耿不愉。示我近所集，漫如遊通衢。通衢衆所入，癃殘詭怪雜沓不辨可嘆吁。文人大約可數者，不過皆在衆所譽。此外何足愛，刓破無四隅。況予固魯鈍，老蒼處羣雛。入趙抱五絃，客齊不吹竽。山林自竄久不出，回視衆俊驚錕鋙。豈意誤見取，騏驥參羸駑。將觀馳騁鬭雄健，無乃獨不堪長途。凄風臘月客荆楚，千里適魏勞奔趨。將行紛亂苦無思，强說鄙意慙區區。
十年讀易費膏火，盡日吟詩愁肺肝。不解丹青追世好，欲將芹芷薦君盤。誰爲善相應嫌瘦，後有知音可廢彈。拄杖掛經須倍道，故山春蕨已闌干。
晚歲登門最不才，蕭蕭華髮映金罍。不堪丞相延東閣，閑伴諸儒老曲臺。佳節久從愁裏過，壯心偶傍醉中來。暮歸衝雨寒無睡，自把新詩百遍開。
飄蕭古仙子，寂寞蒼山上。觀世眇無言，無人獨惆悵。深岩聳喬木，古觀靄遺像。超超不可揖，真意誰復亮。蜿蜒乘長龍，倏忽變萬狀。朝食白雲英，暮飲石髓鬯。心肝化瓊玉，千歲已無恙。世人安能知，服藥本虛妄。嗟哉世無人，江水空蕩漾。
長江觸山山欲摧，古佛咒水山之隈。千航萬舸𣍿前過，仰視絕頂皆徘徊。足踏重濤怒洶涌，背負喬嶽高崔嵬。予昔過此下荆渚，班班滿面生蒼苔。今來重到非舊觀，金翠晃蕩祥光開。縈回一徑上嶮絕，却立下視驚心骸。蜀江迤邐漸不見，沫水騰掉震百雷。山川變化禹力盡，獨有道者嘗閔哀。琢山决水通萬里，奔走荆蜀如長街。世人至今不敢嫚，坐上蛻骨冷不埋。余今劫劫何所往，媿爾前人空自咍。
聞道精陽令，當時此學仙。鍊形初似鶴，蛻質竟如蟬。蘚上搘棺石，雲生晝影莚。舟中望山上，唯見柏森然。
巫陽仙子雲爲裾，高情杳眇與世踈。微有薄酒安足獻，願採山下霜中蔬。仙壇古洞何清虛，中有瓊樓白玉除。江上浩蕩誰來過，聞道琴高駕鯉魚。
誰開三峽纔容練，長使羣雄苦力爭。熊氏凋零餘舊族，成家寂寞閉空城。永安就死悲玄德，八陣勞神嘆孔明。白帝有靈應自笑，諸公皆敗豈由兵。
萬山臨漢江，傑立與峴偶。杜公破三吳，磊落叔子後。當年愛山意，無乃求自附。自比誠不慙，山水亦奇秀。羊公苟有知，當爲頷其首。
古郡带荒山，寒泉出西郭。嘈嘈幽響遠，衮衮清光活。當年我少年，繫馬弄潺湲。愛此泉旁鷺，高姿不可攀。今逾二十載，我老泉依舊。臨流照衰顔，始覺老且瘦。當時同遊子，半作泉下塵。流水去不返，遊人歲歲新。
昆陽城外土非土，戰骨多年化牆堵。當時尋邑驅市人，未必三軍皆反虜。江河填滿道流血，始信武成真不誤。殺人應更多長平，薄賦寬征已無補。英雄爭鬭豈得已，盜賊縱橫亦何數。御之失道誰使然，長使哀魂啼夜雨。
洞門蒼石流成乳，山下長溪冷欲冰。天寒二子苦求去，我欲居之爾不能。
枯松怪石霜竹枝，中有可愛知者誰。我能知之不能說，欲說常恐天真非。羨君筆端有新意，倏忽萬狀成一揮。使我忘言惟獨笑，意所欲說輒見之。問胡爲然笑不答，無乃君亦難爲辭。晝行書空夜畫被，方其得意尤若癡。紛紛落紙不自惜，坐客爭奪相謾欺。貴豪滿前謝不與，獨許見贈憐我衰。我當枕簟卧其下，暮續膏火朝忘炊。門前剝喙不須應，老病人誰稱我爲。
客來未到何從見，昨夜數聲高出雲。應是仙君老僮僕，當時掌客意猶勤。
五月之旦茲何辰，有女强死無由伸。嗟予爲父亦不武，使汝孤塚埋冤魂。死生壽夭固無定，我豈以此輒怨人。當時此事最驚衆，行道聞者皆醉辛。余家世世本好學，生女不獨治組紃。讀書未省事華飾，下筆亹亹能屬文。家貧不敢嫁豪貴，恐彼非偶難爲親。汝母之兄汝叔舅，求以厥子來結姻。鄉人婚嫁重母族，雖我不肯將安云。生年十六亦已嫁，日負憂責無歡欣。歸寧見我悲且泣，告我家事不可陳。舅姑叔妹不知道，棄禮自快紛如雲。人多我寡勢不勝，祗欲强學非天真。昨朝告以此太甚，捩耳不聽生怒嗔。余言如此非乃事，爲婦何不善一身。嗟哉爾夫任此責，可奈狂狠如癡麏。忠臣汝不見洩冶，諫死世不非陳君。誰知余言果不妄，明年會汝初生孫。一朝有疾莫肯視，此意豈尚求爾存。憂惶百計獨汝母，復有汝父驚且奔。此時汝舅擁愛妾，呼盧握槊如隔鄰。狂言發病若有怪，里有老婦能降神。呼來問訊豈得已，汝舅責我學不純。急難造次不可動，堅坐有類天王尊。導其女妻使爲孽，就病索汝襦與裙。衣之出看又汝告，謬爲與汝增殷勤。多多擾亂莫勝記，咎汝不肯同其塵。經旬乳藥漸有喜，移病余告未絕根。喉中喘息氣纔屬，日使勉强飡肥珍。舅姑不許再生活，巧計竊發何不仁。嬰兒盈尺未能語，忽然奪去詞紛紛。傳言姑怒不歸覲，急抱疾走何暇詢。病中憂恐莫能測，起坐無語涕滿巾。須臾病作狀如故，三日不救誰緣因。此惟汝甥汝兒婦，何用負汝漫無恩。嗟余生女苟不義，雖汝手刃吾何言。儼然正直好禮讓，才敏明辯超無倫。正應以此獲尤譴，汝可以手心自捫。此雖法律所無奈，尚可仰首披蒼旻。天高鬼神不可信，後世有耳猶或聞。只今聞者已不服，恨我無勇不復冤。惟余故人不責汝，問我此事久嘆呻。慘然謂我子無恨，此罪在子何尤人。虎跑牛觸不足怪，當自爲計免見吞。深居高堂閉重鍵，牛虎豈解逾牆垣。登山入澤不自愛，安可僥倖遭騏驎。明珠美玉本無價，棄置溝上多緇磷。置之失地自當爾，既爾何咎荆與榛。嗟哉此事余有罪，當使天下重結婚。
井中老翁誤年華，白沙翠石公之家。公來無蹤去無迹，井面團團水生花。翁今與世兩何與，無事紛紛驚牧豎。改顔易服與世同，無使市人知有翁。
水官騎蒼龍，龍行欲上天。手攀時且住，浩若乘風船。不知幾何長，足尾猶在淵。下有二從臣，左右乘魚黿。矍鑠相顧視，風舉衣袂翻。女子侍君側，白頰垂雙鬟。手執雉尾扇，容如未開蓮。從者八九人，非鬼非戎蠻。出水未成列，先登揚旗旜。長刀擁旁牌，白羽注强拳。雖服甲與裳，狀貌猶鯨鱣。水獸不得從，仰面以手扳。空虛走雷霆，雨電晦九川。風師黑虎囊，面目昏塵煙。翼從三神人，萬里朝天關。我從大覺師，得此詭怪編。畫者古閻子，于今三百年。見者誰不愛，予者誠已難。在我猶在子，此理寧非禪。報之以好詞，何必畫在前。
騷人足奇思，香草比君子。況此霜下傑，清芬絕蘭茝。氣稟金行秀，德備黄中美。古來鶴髮翁，餐英飲其水。但恐蓬藋傷，課僕加料理。
幽居少塵事，瀟灑似江村。苔蘇深三徑，衣冠盛一門。嶺雲時聚散，湖水自清渾。世德書芳史，傳家有令孫。
擣麝篩檀入範模，潤分薇露合雞蘇。一絲吐出青煙細，半炷燒成玉筯粗。道士每占經次第，佳人惟驗繡工夫。軒窗几席隨宜用，不待高擎鵲尾爐。
談詩究乎而。
雀鷇含淳音，竹蔭抱靜節。
古來風義遺才少，近世公卿薦士稀。
曉出東郊迥，路穿桑柘林。人耕新雨地，寺隠半巖陰。遠目窮天宇，和風爽醉襟。停驂顧遺老，同是勸農心。
去年曾醉海棠叢，聞說新枝發舊紅。昨夜夢回花下飲，不知身在玉堂中。
晼晚年垂盡，陰沈氣始凝。雲霄方一色，霰雪忽相仍。何處茲辰好，吾州自古稱。稽山呈刻畫，鑑水弄鮮澄。佛土橫銀界，天文露玉繩。緶珠壓簾翠，礱璧累臺層。崑露朝垂木，郇鹽夕滿塍。濃梅明庾嶺，亂蝶鬧青陵。舞緩來還轉，驚多下忽騰。藏崖未見睍，著霤即垂冰。密處情何極，狂時力不勝。奪鮮迷野鶴，汙白絕藩蠅。孫幌方開卷，焦廬正曲肱。悲鳴跧老驥，怒擊下豪鷹。顧我雖遲暮，當歡亦彊能。醉懷思日富，病眼喜晨興。賀帳催休吏，賓筵幸得朋。周詩誦昌滿，鄴酌對劉應。賞爲良辰樂，高宜善賦登。鸘裘欣未至，青簡使先蒸。富歲還相慶，陽春各自矜。𨠑顔均玉氣，泚墨出珪稜。句待呼胡續，舟期訪戴乘。長謠辱君贈，珍感服吾膺。
緹籥驚年杪，鈴齋戒夙興。連空集霙霰，撇席命賓朋。菌閣盤虛出，箯輿選勝登。出川方晻藹，縞素競飛騰。密著珠簾重，低沈粉水澄。迷藏秦洞穴，刻鏤禹溝塍。蓬島三番抃，瑶峰四徹繩。風傳天外籟，湖寫鑑中冰。銀色三千界，琳臺十二層。折梅思陸凱，詠絮對王凝。妬舞輕飄燕，臨書細字繩。光凌射的鶴，氣壓沃洲鷹。櫂月谿翁共，歌蘭楚客能。瓊輈走油壁，練馬頓鉤膺。澤滲陽膏動，和薰氣燭蒸。冬權時已正，尺瑞歲將應。鄙也同民樂，油然弗自勝。平時陪法從，長憶奉昭陵。拂旦開金殿，鳴鞘下玉乘。六花朝服滿，萬歲壽觴稱。就望堯雲日，賡歌舜股肱。冰醪霑飫賜，竹唱聽哀矜。爾後孤蹤遠，頻年老病仍。兩朝還觀魏，何日見觚稜。
奇峰如繖見遥青，玉笥山頭地有靈。三徑荒凉丞相隠，一篇清絕放夫銘。孤標竦處天門近，直影圓時日御停。誰躡巖梯訪遺迹，遠孫高謝在鴻冥。
雲外軒窗切斗牛，翛然三伏亦生秋。青山屈曲無重數，俱束溪光款款流。
四十年來出處同，交情偏見歲寒中。相先各上青雲路，鬭在俱爲白髮翁。萬里厭勞方稍稍，一麾乘興又忽忽。清風冠劍辭仙殿，流水旌旗下越宮。山半樓臺迎日動，帳前鐃鼓入秋雄。因君更憶蓬萊雪，不覺吟魂過剡東。
五日佳辰郡政閑，延賓談笑豁幽關。閶門歌舞尊罍上，林屋煙霞指顧間。德應華星臨潁尾，年拘皓髮下商顔。名花美酒疎鐘永，坐見斜暉隠半山。
轉戰譙門日再晡，空拳由自冒戈殳。身垂虎口方安坐，命棄鴻毛更疾呼。柱下杲卿存斷節，袴間杵臼得遺孤。可憐三尺英雄氣，不愧西山士大夫。
責重憂多兩鬢斑，十年長夢赤城山。何時得似凈名子，潄石眠雲恣意閒。
亭占青山口，郊原四望平。遥林連崦黑，白水隔田明。翠麥波濤動，飛泉劍珮輕。長年便野趣，擬欲解塵纓。
在官七百二十日，只爲云州不爲身。民事勤勞心力盡，世涂憂畏鬢華新。離筵欲醉樽前月，美景難留洞口春。他日相逢應更好，諸君皆是眼中人。
羣山衮衮卷波濤，舉手天門尺五高。塵土多年昏病眼，猶能千里見秋毫。
向晚西風急，扁舟下瀨輕。帆檣掛山影，鼓吹壓潮聲。白鳥煙中沒，斜陽雨外明。汕然五湖意，渾欲薄功名。
前殿聽宣中禁制，南宮看集外朝班。星辰影落三階下，桃李陰成四海閒。
殿帷昕對罷，省戶雨陰餘。詔賜堯尊酒，人探禹穴書。夔龍方客右，班馬蓋徒歟。徑醉俄婦弁，雲西見日車。
春風流水出巖扉，載酒輕舟颺綵旗。把得玉杯還自笑，老翁真令似童兒。
分得藩符近海濱，溪山清處養天真。幅巾隠几春菴靜，直是羲皇已上人。
誰書吾姓揭亭顔，棟宇飛騰氣象完。谷口秋風吹鬢髮，海東朝日上蘭干。地高頓覺羣山小，天近須知六合寬。三到巖扉殊不厭，異時長向畫圖看。
州人未識鳳池山，朱轂時來此往還。四坐杯盤在天上，滿軒雲雨落人間。千圍老木排旌蓋，百尺飛泉響珮環。誰爲霜綃圖景象，翠微高處一開顔。
朱轓何事獨來頻，不爲溪山只爲民。最愛年年禾稻熟，時豐自有壤歌人。
丹荔黄甘北苑茶，勞君誘我向天涯。爭如太液樓邊看，池北池南總是春。
萬里一朱轓，崎嶇度嶺關。路盤雲雨際，人在斗牛間。
閩山過盡見吳山，三載天涯五馬還。舊列未歸青瑣闥，餘生方入玉門關。林巒迤邐平無數，星斗闌干近可攀。回首冶城何處所，只應煙雨渺茫間。
前載賞花鄉國中，三行粉面綺羅紅。去看持斧邊城下，十萬軍聲鼓吹雄。每歲春輝長忽忽，此時朝騎又怱怱。却將半暗塵沙眼，去看東都御柳風。
黄髮逍遥并舊臣，燕閒加意占先春。成龍天外惟三友，積雪筵中止數人。昔日薦才聞最課，當年誦賦得魁倫。會須共作遊河侶，五老星飛事更新。
清明風日戰方酣，朱轂雍容擁旆鬖。火令正嚴綿上俗，禊遊仍勝會稽巖。馬盤金埒連乾濕，人映氊車帽角攙。湖水綠煙浮醉席，杏花紅雨拂春衫。公如庾老情非淺，客似淵君調不凡。只恐潁川飛召節，便隨五鳳降綈函。
湖上喜明霽，尋春偶嘯儔。花多紅夾馬，山遠翠藏樓。水氣煙中合，風光草際流。都人待千騎，快作謝公遊。
照夜直爲明月侶，倚風先作艷陽媒。多情欲著紅粧面，故上含章白玉臺。
筆下雲霞落彩牋，諸君清思盡佳篇。誰人讀得郊居字，流水湯湯正滿弦。
白頭重到故人家，境是人非起歎嗟。三徑未荒陶令菊，四時長放庾郎花。林風光動藏鶑葉，溪漲痕生宿鷺沙。肯構有材移病久，會憑詩酒傲煙霞。
三年到此百無功，種得桃花滿縣紅。此日不能收拾去，一時分付與東風。
倉卒蠻鼙上水濱，使君忠憤獨亡身。平明戈劍摧城闔，俄頃衣冠落路塵。志士一門能許國，老夫當日亦知人。朝延贈襚哀榮極，青骨千金合有神。
九重侍從三明主，四紀乾坤一老臣。
過廬都失眼前人。
仙驥籋雲穿仗下，佛花吹雨匝天流。
黄閣勢連東鳳闕，紫樞光直右銀臺。
聯名適似三株樹，傳玩驚看五朵雲。
英翰五五出南閩。
可惜閩州風物好，一生魂夢到三山。
何人更得通天带，謀合君心只晉公。
笙歌車馬東方曉，風月山川北固涼。
玉露精神山合沓，溪成文字水橫斜。
神石溪頭好明月，夜來誰此凭蘭橈。
使君麾蓋傲煙霞。
陳前輿服同桓傅，拜後金珠有魯公。
花陰轉午清風細，玉燕釵頭艾虎輕。
五蓂開端莢，百草鬭香苕。
五日看花憐并葉，今朝鬭草得宜男。
菖酒朝觸滿，蘭湯曉浴溫。
絲竹漸高橈鼓急，瑶津亭下競鳬車。
小雨疎疎向晚晴。
城中無事喜尋山，千里提封並海寬。賓客相從筵既冷，士民同出食猶寒。芳園病葉堆何限，古院閑花落幾般。誰道異鄉多感慨，登臨遲却十年官。
百尺譙門戍萬兵，黄昏初動畫龍聲。銅鉦猶是閩王點，銀秤纔懸漢守更。四面僧誇金作界，半年人看玉爲城。官程稍近千餘里，不到儂家向此行。
臺門新漏一聲聞，從此朝昏百刻分。他日郡人思太守，也須談及葉參軍。風雨雖昏漏不移，百年應未失毫釐。須知萬戶千門裏，正得人間吉凶時。
行處松蘿深似幄，望中城郭細如棋。清泉可惜藏巖下，不作先生洗藥池。
聞說林泉便訪尋，平田一逕上孤岑。榕陰落處宜千客，荔子生時直萬金。盡放遲回官舍近，不妨閑坐石門深。四邊稻熟征租了，稍愜農家出郭心。
石磴高軒榜靜遊，度年紅葉少驚秋。使君會得山僧意，不放笙歌到上頭。
出城林徑起蒼煙，白馬遺蹤俗尚傳。第一僧居蘭若處，幾番身醉荔枝前。百年騷客來題寺，三月遊人作樂天。更愛堂頭迎太守，路旁先墜碧雲編。
三山縹緲藹蓬萊，一望青天十里平。千騎臨流搴翠帷，萬人擁道出重城。參差螮蝀橫波瀾，飛躍鯨鯢鬭楫輕。且醉樽前金瀲灧，笙歌歸道月華明。
三樓相望枕城隅，臨去重栽木萬株。試問國人行往處，不知還憶使君無。
門對雲山畫不如，師今一念六年居。邇來寺好尤瀟灑，張繼留題內翰書。
晚泊橋邊寺，迎風坐一軒。好山平隔岸，流水漫過門。朱舫朝天路，青林近郭村。主人頭似雪，怪我到多番。
小航時過越溪頭，當日吳宮事可求。西子冶容來作餌，伍員忠憤反爲讎。雖無別館虹蜺带，但有荒臺麋鹿遊。高望太湖千萬頃，夕陽依舊水東流。
窮冬未見六花飄，春意微微動柳梢。千丈龍形蟠暮嶺，一條虹影落溪橋。閶門飛跨何清泚，茂苑繁雄未寂寥。切幸早歸頻出郭，西山隠客不須招。
因省先塋到故都，不妨閒步問耕夫。水雲蒼莽遥連洞，田野低漥稍近湖。秋熟幾家收橘柚，日生衆口藉菰蒲。今朝偶得西華稻，僧飯年年出玉腴。
道出橫塘跨石梁，塘南塘北稻花香。風吹舴艋輕如駛，日照浮圖峻若翔。遠岸漁樵三兩兩，近村鵝鴨一行行。回頭却指城南路，雲屋朱樓氣鬰蒼。
寒林已見早梅芳，盡日臨流野興長。門外牛羊人自得，籬邊雞犬盜誰防。三江夜色滄浪白，千里秋香𥝧䅉黄。借問船中何所有，橙虀鱸鱠酒先嘗。
舟行如葉泛長川，解水吳兒力可全。風急輒先千浪破，岸欹能把一䉡牽。湖沈日影山頭畫，雲漏天光雨足懸。試向中流東北望，城南寶塔在門前。
告老清朝分自安，從今榮悴不相關。有愁方見田家樂，無事纔知釣叟閒。世故要看終始後，人生未免是非間。婦墳更在公塋側，一舸夷猶遂往還。
誰何不欲蚤忘機，今已高年古亦稀。翠柳陰中黄鳥過，青山影裏白鷗飛。新春已到無高下，故里重過有是非。人意不如毛羽意，聲聲猶道不如歸。
今日平安出嶺時，瘴氛猶覺潤征衣。一條路入江南去，萬里人從海上歸。
千門日照珍珠市，萬瓦煙生碧玉城。山海是爲中國藏，梯航尤見外夷情。
曾看華清舊浴池，此泉何日落天涯。徘徊却想開元事，不見蓮花見荔枝。
山半炎泉湧不停，陰陽爲炭自燻蒸。天公不許楊妃見，留待年年浴衆僧。
江山千古仙人地，城郭三春刺史天。文士莫如今日盛，方袍更比別州偏。
水浮蓬島通賓館，日出扶桑照戟門。一等翠林無別水，四邊惟有荔枝園。
重門畫戟公堂峻，萬瓦清煙使宅雄。草服勸耕菖葉綠，羅裙送酒荔枝紅。
路口百餘松，南唐古梵宮。溪邊石不斷，鉢裏飯無窮。山態時時別，泉聲處處同。元宗遺手墨，猶足耀門風。
永日清陰喜獨來，野僧題石作吟臺。無詩可比顔光祿，每憶登臨却自回。
前日閩都舊長官，窮冬從此據征鞍。牛頭寺裏千峰月，水口村邊萬石灘。竹葉盡來堂少暖，荔枝無處地多寒。明朝出境重回首，已約三山馬上看。
雙塔和雲宿翠屏，夢魂千里到禪扃。還教畫手添新意，一簇林猿伴二星。
更深應是枕雙欹，思得臯夔事業齊。終爲清時難退隠，出山甘被百禽啼。
永感無心戀搢紳，十年不起卧龍身。一朝黄紙除書下，八郡衣冠盡望塵。
夜半春歸曉始驚，鬰然佳氣入山亭。千門喜慶逢元日，一座光華見使星。難得同時傳壽斝，合將新句勒詩屏。漁郎莫向遊人道，洞口而今盡不扃。
洞口車輪欲去時，江山風物動光輝。不須猿鶴相驚怨，自是君王未放歸。
少年爲學已名家，才折丹枝病可嗟。節带冰霜凌萬竹，文含風露麗于花。也憐美玉猶存璞，人恨良金未出沙。頼有隠居如谷口，直將高意抗青霞。
君家幽寂似山家，聞者其誰不見嗟。閉戶幾多閑日月，掃園有限舊煙花。書窗燕坐琴橫石，吟徑徐行杖卓沙。壁有謝公題好句，國人方此識餘霞。
碧瓦春城十萬家，可憐夫子獨堪嗟。園林猶有前朝木，完蓋難尋故主花。亭瞰夕陽鄰古剎，池通野水見晴沙。天然操尚無塵滓，合住蓬萊弄綵霞。
高門餘慶本光山，不幸流離五代間。今日太平家可樂，郎君富貴錦衣還。
移官遠過耒陽西，好景重重合盡題。永水自然勝灨水，浯溪應不讓濂溪。沙頭候吏瞻旗脚，境上鄉人待馬蹄。會是忠賢流落處，至今蘭芷尚萋萋。
半天鐘鼓宴崢嶸，早晚陰晴景旋生。湖暖水香春載酒，月寒雲白夜聞笙。金鼇破海頭爭出，玉鷺排煙陣自橫。我是蓬萊東道主，倚欄長占日初明。
蒼煙巷陌青榕木。
七重樓向青霄動。
階前玉水供千指，鉢裏金沂飯百年。
芍藥□難種。
城裏人家半讀書，學校未嘗虛里巷。
爲報尋芳沽酒客，年年到此且徘徊。
昨夜清溪明月裏，想君靈魄未消沉。
鄰家不惜山中景，借與清泉作水簾。
故國樓臺千佛寺，新城歌舞萬人家。
高城落日龍吟角，遠水浮烟蜃吐樓。
歐冶池塘睛瀲灧，越王山寺曉玲瓏。
天香世界荷花白，御果園林荔子丹。
海上風流荔枝國，人間瀟灑菊花天。
行吟漸出蕉花嶺，歸夢應先荔子樓。
最愛荔枝初熟後，人間都在赤城間。
誰家樓臺梵王宮，桐蕊桑花次第紅。
亭爲新成號獅子，人曾舊隠作龍頭。
香焚薝蔔巖雲院，花發莎羅海山春。
山自昔來多積雪，寺從興後有遺風。
江山自是長生境，城郭今爲極樂坊。
每日要忙須一到，夜深長是點燈來。
收得一般瀟灑物，龜形人送鶴書來。
珊瑚花發客疑真。
溪藤頻得句，雪舫夜留賓。
曉來人語□□驚，空有三元□□亭。凍酒點唇浮白蟻，穠桃迷眼落紅星。地名小酉神仙窟，天設湘陰水墨屏。藴藉莫誇洞庭記，移文休勒北山扃。
童頭浮屠浙東客，傳呼避道長以陌。寶撾青蓋官儀雄，新賜袈裟椹猶黑。察車後乘從驅挈，庸夫無謀動蠻穴。暗灘夜被猿猱擒，縛入新溪哭殘月。牂牁畏佛不敢烹，脫身腥窟存餘生。放師回目不自愧，反以意氣湘南行。我聞辛有適伊川，變戎預讖麟經編。暌車載鬼吁可怪，宜入熙寧志怪篇。
達者性不晦，鍊形重入胎。一元真璞在，三指舊山來。流俗見去住，法身無往回。昔經行道院，香撥一星灰。
老木垂紺髮，野花翻麯塵。明霞送孤鶩，僻路少雙鱗。天近易得雨，洞深無早春。山祗認來客，曾是洞中真。
喬松翠竹絕纖埃，門對南山盡日開。應是主人貪報國，功成名遂不歸來。
大書文字隄防老，剩買峯巒淮備閑。
背郭千峯起，涵空一水泓。風帆人共遠，潮嶼歲重耕。
驚人事業傳三館，動地文章震九州。老夫欲別無他祝，以願雙封萬戶侯。
漁人忽驚起，雪片逐風斜。
高士隠居處，迢迢綠水灣。數間玉川屋，七里子陵灘。出入是非外，醉醒文字間。千鐘天子祿，不肯換清閑。
振錫西林去，清閑稱所依。高巢孤鶴返，深谷片雲歸。野色供吟筆，秋光射衲衣。長亭携別處，落日半沉暉。
二月楊花滿路飛，鶑篁清巧弄晴暉。誰知騷雅尋芳客，寂寞東風馬上歸。
覆船山色翠峨峨，栽石藏雲不厭多。達理禪師超彼岸，莫疑身外有風波。
曉入麻姑瑞氣浮，羽人重喜故人游。鶴從仙仗歸丹穴，藥種靈苗滿舊洲。喬木老含春色澹，夜溪寒带月光流。登臨已覺凡塵少，何必區區慕虎邱。
胡柳陂中過，令人念戰功。兵交千騎沒，血染一川紅。朱氏皆豚犬，唐家盡虎龍。壯圖成慷慨，擲劒向西風。
名藍小隠愜高情，雅構堂深豁眼明。萬慮平時身可外，一軒安處道初生。花縈寶砌當春盛，香滿金爐入座清。復有高人乘興至，爲題佳句遍雕甍。
一舉首登龍虎榜，十年身到鳳凰池。
只向身邊有大還，胎神月殿在秋天。三靈密像誰分別，尺質清虛本自然。
先皇教善敞東闈，菲德承宗頼慶暉。爲感儲筵驚歲月，因瞻臺像駐驂騑。楹書乍啟欽遺澤，庭樹重攀記舊圍。疇日學文親政地，仰懷慈訓倍依依。
魯館名臣子，皇家外弟親。詩書謀帥舊，金竹剖符新。九郡提封遠，一圻甘澤均。純誠宜報國，撫士愛吾民。
地有湖山美，東南第一州。剖符宣政化，持橐輟才流。暫出論思列，遥分旰昃憂。循良勤撫俗，來暮聽歌謳。
早富經綸業，終成輔弼功。立朝無黨勢，爲國盡公忠，此日悲遺直，誰人嗣匪躬。深嗟亡一鑑，何以慰予衷。
花領紅鬃一向偏，綠槐香陌欲朝天。仍嫌衆裏驕行疾，傍鐙深藏白玉鞭。
腰間寶劍七星文，臂上雕弓百戰勳。見說雲中擒醜虜，始知天上有將軍。
三皇掩質皆歸土，五帝潛形已化塵。夫子域中誇是聖，老君世上亦言真。埋軀祗見空遺冢，何處將身示後人。唯有吾師金骨在，曾經百鍊色長新。
六萬餘言七軸裝，無邊妙義內含藏。溢心甘露時時潤，灌頂醍醐滴滴凉。白玉齒邊流舍利，紅蓮舌上放毫光。假饒造罪如山嶽，只消妙法兩三行。
治世求才重，公朝校藝精。臨軒升造士，入彀得羣英。并躡雲梯峻，聊登桂籍榮。庇民思善政，慈惠體予情。
晴旭輝輝苑籞開，氤氳花氣好風來。游絲罥絮縈行仗，墮蕊飄香入酒杯。魚躍文波時撥剌，鶑留深樹久徘徊。青春朝野方無事，故許遊觀近侍陪。
長林派出下邳先，移入閩邦遠更延。忠孝有聲天地老，古今無數子孫賢。故家喬木盤根大，新出猗蘭奕葉鮮。上下相承同紀載，三千年後萬千年。
郡莆卿家名望族，三仁而下爵王公。存孤實抗回天義，報國常攄貫日忠。德潤豐姿人有異，光增譜牒世同無。古今紀載難窮盡，一代强如一代隆。
寒儒逢景運，報德合如何。
恩袍草色動，仙籍桂香浮。
路緣蘿蔦蔭杉松，翠壁丹崖不計重。天作錦屏環十里，僧開朱屋面千峯。花閒越鳥鉤輈語，谿外秦人髣髴逢。早晚車騶到山下，籃輿多日待追從。
莫厭幽尋路險辛，細思容易是山神。能收地巧藏深處，不惜天奇示俗人。古有少陵吟未到，今無摩詰畫難真。海邊見說天童好，祗待君詩判等倫。
瀕湖三寺倚崢嶸，梵剎相高對縣城。樓殿盡知隨處盛，山林獨愛此中清。翦開木末簷牙出，鑿破巖腰磴道成。悟得祖師心印法，禪僧遥指塔燈明。
秋香多日閟英華，霜脫離離抱砌斜。趁節不隨時俗眼，近冬真是歲寒花。摛辭舊入騷人筆，載酒誰尋醉令家。曾讀南華齊物論，均無遲速可驚嗟。
寒芳開晚獨堪嘉，開日仍逢小雨斜。秋盡亭臺凋木葉，月圓時節伴蓂花。幽香不入登高會，清賞終存好事家。黄蕊綠莖如舊歲，人心徒有後時嗟。
諦看軒軒面翠微，暫來登此已忘機。地連佛寺樓臺古，泉落山田稻蟹肥。曉徑忽穿清氣入，夜船多載白雲歸。世人誰識紅塵外，終老功名未拂衣。
誰識澄淵萬古清，潢汙擾擾謾縱橫。出從山底應無極，流落人間自有聲。江漢想能同浩渺，塵沙雖混更分明。從來旱歲爲膏澤，安和茶經浪得名。
芳辰百五前，選勝到林泉。萬樹綠初染，羣花紅未然。陰巖猶貯雪，暖谷自生煙。婦汲溪頭水，人耕草際田。日中林影直，風靜鳥聲圓。健令多情甚，尋春最占先。
聖宋非狂楚，清淮異汩羅。平生仗忠信，今日任風波。舟楫顛危甚，黿鼉出沒多。斜陽幸無事，沽酒聽漁歌。
今日是重陽，勞師訪野堂。相逢又無語，籬下菊花黄。
余生本孤拙，所志在雲石。薄宦偶纏鎖，未遂林泉適。邇來備臺選，幸一當言責。狂愚抵罪辜，遽從遐徼謫。區區數千里，車馬倦行役。湞陽頗善地，解轡喜安席。官散無所事，度日多閑隙。太守蘇宣甫，邀我訪奇跡。西山有石室，疑是靈仙宅。翛然煙徑入，訝若天門闢。中瀉一溪清，傍映千峯碧。萬穴滴瑶乳，兩岸張翠幕。爽氣來先秋，昏嵐生未夕。不知造化意，何爲置窮僻。周生說到難，茲文不虛摭。怪容誠莫狀，勝跡今始獲。暫已瑩耳目，久覺生虛白。拂拭纓上塵，回頭謝朝客。雖非吾所樂，聊以慰奇隻。聖恩未放還，屢遊君莫惜。
日高霞散彩，松老鶴巢枝。壞壁詩猶在，紗籠何用之。
越林多蔽天，黄柑雜丹橘。
著要及春前後到，趁賦梅花庾嶺東。
當年平賊立殊勳，時不旌賢事忍聞。唐史無人修列傳，漳江有廟祀將軍。
平昔敘星辰，元功祀事分。因人列官紀，行道亞皇墳。高躅追顓頊，徽聲壓放勳。淳風今不競，帝典世無聞。陵古森喬木，祠新際遠氛。樵蘇當季運，血食屬明君。舊壤資庥廕，遺黎薦苾芬。春秋奏簫鼓，疑是六英文。
峻極乾蒼蒼，班移自混茫。勢臨坤軸斷，根入海濤殭。屹立踰千仞，孤標冠四荒。興雲山近泰，出日谷連暘。絕墳于斯勝，煩襟到此涼。山經終寂寂，祀典謾煌煌。岩黑驪龍睡，煙清來鳳翔。藏書陋羣玉，中瑟小空桑。禹載無遺跡，秦碑有舊章。乘輿曾直上，鞭石宛居傍。在昔初遷鼎，當時異省方。縱心師誕妄，恃力逞强梁。儒學微言絕，神仙怪說彰。錫符尊德水，留識著吾漿。豈念思王度，惟期至帝鄉。齋男何杳杳，秋祝自琅琅。詎得三山藥，翻同一國狂。八神寧爾福，二世果斯亡。始禍聞陳涉，遺書見子長。龍興成大定，虎噬免交攘。往事真塗炭，寒心劇刺芒。自從茲滅國，誰復此祠陽。冤毒疑淪髓，凋殘競沐瘡。鑒宜觀夏后，道合慕陶唐。聖世踰三代，明君掩百王。朝廷隆盛禮，簡冊耀休光。運契千齡統，歌喧六達莊。古今稱治理，夷夏共瞻望。洪化周無外，羣生洽太康。東民休望幸，端拱德芬芳。
奕葉清棻遠，夫君素履恢。人皆推世德，我亦愛卿材。新命一麾守，長途萬里來。畫船江雨暗，紅斾海風開。服嶺先聲浹，編甿美化該。此行真邂逅，幾日共沿洄。去矣瞻仙棹，依然對酒杯。前程如見憶，爲寄早春梅。
金碧共玲瓏，樓臺浩渺中。雨花僧講盛，星石寺基雄。巖岫廬峯對，波瀾蠡澤通。微紅看海日，遠綠認江楓。鷗鳥機心息，潮音梵唱同。人間羣玉府，物外廣寒宮。雲衲烝多壞，塵襟到自空。扁舟五湖客，長此伴支公。
絕巘千尋勢，飛泉萬疊痕。寒光涵玉岫，靈派析璇源。峭壁河流立，蒼崖井浪翻。猿悲經樹急，龍駭落潭渾。氣爽諸峰秀，聲和衆籟喧。功成身退日，期此灌中園。
昔讀到難篇，乃聞真陽室。亦嘗惟斯人，稱道或浮實。邈在數千里，莫覿烟霞質。青山有獨往，吾志久已必。如何驂俗駕，尚此紆朝紱。謬分南顧憂，惟刑在欽卹。孤宦雖云遠，勝踐其敢失。行行訪雲巖，草樹披蒙密。呀然一穴開，勢欲吞朝日。嵐光屏障展，乳溜龍蛇屈。溪流自清泚，松韻何蕭瑟。酌酒飲游客，謂言此可述。周生誠不誣，所紀窮纖悉。惜哉非吾土，無由寄蓬蓽。平生丘壑心，與道共湮鬰。難進而易退，終當守儒術。
新構俯漣漪，名標謝客詩。窗明溪雨過，檻靜竹風吹。賀厦應容燕，巢蓮亦許龜。何人倦漂泊，此地好追隨。兀兀乘籃輿，厭厭倒接䍦。秋芳正堪賞，樽酒莫過時。
維南斗牛下，萬仞聳崔嵬。日上光先占，江盤勢却回。一方蒙雨露，幾處對樓臺。不逐秦鞭去，曾經禹載來。雲生峯慘澹，冰泮谷喧豗。險外煙嵐變，深中洞府開。巖花春灼爍，溪鳥暖毰毸。飛瀑含清籟，乖龍走疾雷。平川蕭廟閟，半腹鄧壇摧。精藴瑶瑰寶，靈鐘杞梓材。僧軒宜薜荔，樵徑怯莓苔。旁睨龍州橘，前瞻庾嶺梅。仙經饒地肺，賦筆讓天台。神物多靈貺，農田少旱災。隠君須獨行，吟咏亦難才。何客能依止，伊予語敢哉。一麾成繫滯，四友阻遊陪。未脫紅塵累，徒嗟白髮催。夢頻生枕席，賞每倒尊罍。預恐瓜時代，圖歸作醉媒。
數載天涯別，年來不定居。扁舟忽相值，孤抱信何如。公幹猶多病，孝先仍嫩書。人生從坎壈，客意且躊躇。淡薄市橋酒，鮮肥江岸魚。可來同飲食，勿笑此蕭疎。
禁籞春深御幄開，鳴鞘曉出五雲來。花含瑞色三危露，酒湛晴光萬壽杯。香餌得魚波滉漾，仙音儀鳳日徘徊。微臣叨竊逢辰幸，持橐甘泉此從陪。
秋晚西湖勝槩多，臺軒來此駐鳴珂。沙鷗散去驚絲竹，煙柳低垂間綺羅。亂擲金錢和露菊，狂摇鈿扇倚風荷。下僚幸接曹尊末，率爾翻成擊箸歌。
提筆幾回書誥命，剖符長是守方州。未能抗表分司去，終老爲郎謫宦休。歌舞嬾呼寒食節，醉吟孤坐月波樓。文章獨步成何事，空有離騷寄隠憂。
公道當朝絕比倫，因憑暖筆變孤根。纔衝霰雪游梁苑，便逐風雷化禹門。南郡已甘拋絳帳，東州何幸佐朱旛。心懷象魏身江海，兩地悠悠欲斷魂。
耽耽層構俯清漣，山色波光曉共鮮。形勝增雄齊十二，風流素盛客三千。鋪舒柳影眠鷗渚，欺厭蓮香載妓船。公退每來須度日，塵纓未濯媿潺湲。
築室新成日觀前，亂雲重疊稱高眠。人逢捫蝨驚旁若，衆望乘駒詠賁然。名理靜談誰捉麈，古書閒校自磨鉛。行聞天子東巡狩，羽葆親臨此禮賢。
濟南通守欲幾年，最課無成媿古賢。却爲簿書拋筆硯，每思樵釣負林泉。浮名自信雖徒爾，薄俸相拘且勉旃。已共妻孥約生計，會須搔首賦歸田。
遲日和風婉娩春，感時情思浩無津。煩君遠寄中山酒，顧我方爲洛社人。濡筆便思題素扇，當尊難借吐芳茵。已欽才妙兼懷惠，相過文場願捧輪。
先生心與白雲閑，五十秋風髩不斑。自有清名滿天下，更無塵跡到人間。朱鉛樂外非攸好，貪懦聞風合厚顔。不待高吟見招隠，見收餘俸買青山。
況堂佳號塵游外，題壁新吟藻思春。朴素自持師老氏，清醒常戒鑒靈均。窮通一致由知命，恬智相須合入神。因覽君詩我顔厚，不能假日樂天真。
吾君旰食念邊陲，天下英雄待聘時。仁義未行真處士，功名不立豈男兒。卧龍誰識南陽隠，失馬何勞北叟悲。莫向林泉賦長往，秋風吹子鬢毛衰。
爲憐瀟洒近城闉，來往何曾問主人。列岫曉昏雲郁郁，流泉秋淨石粼粼。陸機詩就伏招隠，班固文成正答賓。愁見西峯日將暮，却驅羸馬入埃塵。
禁烟故事存遺俗，改火平時有舊章。縱道齊民皆按堵，堪驚烜氏昧修方。晨炊已絕供賓饌，春酒何來獨酌觴。不似前年爲客日，富鄰猶許借餘光。
平生山水有心期，今得軍麾慰所思。我欲因行訪蓮社，君應未訝過瓜時。若逢勝槩終朝住，兼領閑僧到處隨。莫遣迎新吏人至，雲間泉畔不相宜。
謝公雅尚廉侯政，兼得如君不可加。自有袴襦歌道路，長驅旌斾訪煙霞。林僧解誦松窗句，廳吏能封竹檻花。今日北轅堪健羨，清風留與後人誇。
晚泊湓江半客舟，琵琶亭下動閑愁。霓裳綠腰杳何許，楓葉荻花空自秋。賈傅有才悲鵩鳥，楚騷終古怨靈修。莫言司馬青衫濕，今日和人亦涕流。
慙媿東風破臘來，一尊清聖爲君開。無方可使朱顔駐，有客相逢白眼迴。老大漸能知世態，疎慵那復計身媒。遥憐伊洛冰應泮，芳草還荒舊釣臺。
順風曾出帝王尊，身後高名與觀存。石室深居廣成子，布囊薄葬楊王孫。流塵冪冪凝丹竈，清吹徐徐觸絳旛。牢落空山門晝掩，羽人亦說絕囂煩。
羌廬峯下歸宗寺，曾是當年內史居。繭紙世傳遺蹟後，墨池人記作書初。秋毫幾老崇山兔，舊法空觀得水魚。珍重僧家能好事，朱欄碧甃壯庭除。
寒食春光正好誇，小筵應免負芳華。清談且喜交揮麈，賭酒何須要畫蛇。潑火雨餘微綠潤，落花風急亂紅斜。幕中有客應惆悵，今日全輸太守家。
孤館無人慰寂寥，感時情抱楚旌摇。縱橫著物秋聲起，早晚連空殺氣消。衰鬢已同潘騎省，壯心猶羨霍嫖姚。誓江義勇吾家事，不得提戈靜虜妖。
十幅蒲帆一竹篙，隨流逐浪我心勞。幾程煙水秋光遠，半夜星河天氣高。正想黄陂何淼淼，可憐禹瀆更滔滔。猶欣明發諧相見，願奉清言散鬰陶。
巧冶何年百煉金，刜鐘芒刃此湮沉。氣衝牛斗雖難掩，鑒遇張雷始見尋。恍惚莫窮神物遠，波瀾空在曲池深。鉛刀也强思磨試，悵望西山與華陰。
盡日臨風把酒巵，宜春臺上送春歸。已看綠樹陰陰靜，猶有殘花帖帖飛。歲月任從隨手過，功名未必與心違。我緣客宦無常處，後會如今亦恐稀。
河陽苗裔有英翹，年少聲名動帝朝。月桂我欣同賜第，澗松人借此沈僚。金牛開道秦川險，笮馬來賓漢使遥。想以刀州遇知己，便從平地上烟霄。
億兆夷人困獨夫，惟君先見得良圖。爲仁始欲扶商祚，去國終能啟宋都。鈇鑕豈甘因諫死，髠鉗仍免作官奴。千年廟食應無愧，知退知亡即師徒。
常想靈蹤得到難，因回征轡此盤桓。松風逗磬僧齋冷，石水環堂客夢寒。聖作自同堯典布，古碑猶是魏朝刊。最憐山色當樓好，欲去重來一凭闌。
場屋相知最有情，去年同試使同榮。神仙史籍輸梅福，典冊文章滯馬卿。泣玉淚收休積恨，擲金詞在藹新聲。公卿好致歸臺閣，莫遣徒勞浩嘆生。
傾蓋相知分不同，遠憑郵置枉緘封。題評祗益煩更品，刻畫何曾補陋容。綵服侍行君得意，朱轓假守我勞悰。論文未遂西齋約，早晚重親太華鋒。
誰卜精藍若畫屏，四邊山色與泉聲。野僧慣見心應樂，俗客偷來骨亦清。晚吹乍回香篆破，曉雲纔散蠟燈明。吏人莫怪徘徊久，自得閑情減宦情。
采采陔蘭負養親，幾思定省泣晨昏。三年已畢先王制，畫日將承聖主恩。名遂自同周柱史，諫違誰記魯臧孫。考槃在澗雖云樂，祗恐泥書到遠村。
身紆茜綬朝章貴，手把芝函帝命新。方朔上書曾自薦，祁奚外舉果知人。運籌暫逐征西將，持橐看歸拱北辰。我亦潛心禦戎策，羨君抗斾擁朱輪。
物態無端固盡諳，自爲俗吏欠清談。豈憂官況全蕭索，祗畏人言足二三。玉勒已辜尋曉陌，錦鱗猶憶釣秋潭。公餘自遂疎慵性，從道嵇康七不堪。
出入多年侍紫宸，封章頻上觸龍鱗。杼投幾見疑慈母，檻折終聞記直臣。闕里忽驚歌曳杖，洛陽那復見埋輪。師門一慟盈襟淚，痛爲明時惜正人。
聖孫家世嗣衣纓，夫子當朝有令名。許國志堅存亮直，致君心切贊隆平。明庭抗疏忠言在，列郡班條惠化行。不享永年兼大用，終天遺恨負蒼生。
羌虜奸誅軫聖憂，出師十萬擁貔貅。朝廷命將詩書府，廊廟論兵帷幄籌。舜后舞干期振旅，漢臣投筆待封侯。宣王六月存周雅，願繼徽聲頌國猷。
明道二年同夏課，四人兩舉盡登科。孤寒惟子辛勤甚，虛薄伊余忝竊多。宦路驅馳今各自，名場出處舊相過。感今懷舊無憀頼，不覺臨風發浩歌。
科名拾芥職三虞，落落雄才與衆殊。爲政人驚今遂霸，論兵自比古孫吳。倚廬已見因心著，結綬還陪辨色趨。不似馮唐空白首，漢皇今正渴嘉謨。
朔風動地雪花明，去去從知指戍城。場藿未縻千里驥，食魚翻嗜五侯鯖。征途望斷河冰合，旅館吟殘海月生。且共淹留話離索，一尊濁酒爲君傾。
縣城荒僻民居少，吏事全稀似隠淪。且喜桑郊接鄉樹，莫嗟藍綬染京塵。鸞姿豈合淹仇覽，仙骨應難滯子真。好在公餘頻寄問，我方江上學垂綸。
輕如浮霧重如雲，學到精微妙入神。奇迹昔年傳堊帚，高名他日壓烏巾。誇呈朋友防求副，留教兒孫恐失真。天子清閒好揮翰，似君須合侍嚴宸。
幾年獻賦向公車，四十方爲冉冉趨。昔競寸陰終蹭蹬，今貪斗粟尚踟躕。潘郎毛鬢看將白，陶令田園說已蕪。官滿還歸省門下，預應搔首重長吁。
曉日東郊扣隠扉，曈曈初日弄朱旗。黄稍風舞先生柳，紫頰霜殷大谷梨。粉艷清歌穿邃閣，碧溪寒韻落幽池。我來載酒山翁醉，且喜秋香菊滿籬。
割斷攀緣宰相權，憂危爭似我身全。試觀竿上拋生體，且擬波中戲釣船。名利不求還獨樂，是非莫辨祗高眠。何當對景幽堂坐，更得閑吟度百年。
師本佛之徒，潛心老與儒。一堂何所像，三教此焉俱。香火長相續，丹青久不渝。高賢旌好事，二記聳龜趺。
驅羸勌遠征，尺箠亦慵擎。却得開編看，仍教縱轡行。儒推文暢行，詩許孟郊鳴。盡日躭遺味，渾如挹大羹。
厭預鈴齋議，欣聞獄犴空。三章用舊制，五月紹遺風。止繫垂衣治，非干別駕功。惟期四海內，刑厝與周同。
經旬一水湄，風土化緇衣。豈敢嗟于役，何當賦式微。雲山晴特秀，花木暖相輝。期子同携手，春游事勿違。
軍壘無多事，朝晡且放衙。吏人如野鹿，公署似僧家。京信因求藥，賓懽爲鬭茶。忘懷塵俗外，枕籍祗南華。
先生高世跡，舊隠白雲深。結宇知何代，遺祠直至今。地分壇杏影，門接社蓮陰。我亦希風者，終明託玉岑。
珂也僧中秀，曹溪得祖衣。雲泉聊適性，缾錫遂忘歸。九月秋風老，千山暮雨霏。我來陪靜話，相對兩無機。
五老峯前見，過從一歲餘。還將隨客棹，歸去侍親輿。乞食江雲際，牽吟臘雪初。祗應清夜夢，時復到荒廬。
龍坂彌年別，長茲仰道風。夢曾瞻使節，喜忽得詩筒。詞藻春林秀，恩私地鎮崇。因將示知者，傳誦滿江東。
純音何寂寞，秀色自崔嵬。巖草遺簫在，溪禽學鳳來。余希探禹穴，人似畏軒臺。登眺秋風裏，煩襟盡日開。
吏隠宜春郡，年豐獄訟稀。餘糧委南畝，茂草滿圜扉。天意憐艱食，民心恥畫衣。萬家行樂處，車馬有光輝。
吏隠宜春郡，溪山若畫圖。纖鱗時自躍，幽鳥靜相呼。曉浪噴寒雨，晴嵐鎖綠蕪。漁樵本吾事，搔首重踟躕。
吏隠宜春郡，追惟二相賢。節明天寶日，業茂會昌年。友善曾何累，朋誣亦自煎。不才非不幸，異代若差肩。
吏隠宜春郡，閑思應舉時。端居苦貧賤，徒步入京師。誤寵乘軒鶴，鈞憂入廟犧。功名在何許，雙鬢已垂絲。
吏隠宜春郡，鄉園去路賒。間關成客宦，荏苒度年華。出水魚吞餌，辭山鳳在笯。誰言千里隔，夜夜夢吾家。
吏隠宜春郡，同僚得俊髦。純音等疏越，餘刃劇豪曹。器識青雲遠，歌詞白雪高。遂令遷客意，不復賦離騷。
吏隠宜春郡，山城少客過。靜中窺物理，閑外養天和。春暖尋花塢，宵凉翫月波。將迎者誰子，勞逸兩如何。
吏隠宜春郡，放懷詩酒間。未能慙下俚，幾欲效中山。杜甫籓籬窄，劉伶幕帟慳。高吟與沈醉，榮辱詎相關。
吏隠宜春郡，窮能嬾更占。矜名遭巧譖，晦跡喜深潛。昔慕狂爲聖，今師智養恬。優游無一事，不覺歲時淹。
吏隠宜春郡，素飱誠有餘。政聲慙遂霸，文藻謝嚴徐。使節分銅虎，仙廬秘石渠。君恩殊未報，不敢賦歸歟。
漢祖臨危日，將軍獨奪功。一身雖是詐，萬古盡言忠。樹老風聲澀，天寒景色空。我來觀廟貌，無語對村翁。
鳳臺雖舊址，亭榭斬新開。荆棘榛蕪去，江山氣象來。明君虞氏化，賢守次公才。遲爾離丹穴，飛飛止此臺。
女郎臺上寺，寺影蘸湖光。夜梵星辰近，晨齋鳥雀忙。烟滋楊柳綠，風逞芰荷香。欲下還慵去，憑闌到夕陽。
東方驅曉騎，南畝勸春耕。試與牧童語，因知林鳥名。雨前茶正小，社後酒猶清。可笑豚蹄祝，篝車望豈輕。
纔從知己薦，又應辟書行。廷尉官聯重，軍謀職任清。華嚴東野秀，紫閣晚峯橫。盡是供吟處，歸應新築成。
半刺侯藩重，臨邛驛路賒。將經灞陵樹，先看洛陽花。土物張騫竹，民封卓氏家。爲君傷遠目，日日斷褒斜。
多病多愁客，新秋百感生。異鄉違土性，孤宦見人情。案厭留燈讀，田思带雨耕。不堪臨曉鏡，潘鬢二毛成。
川陸一千里，炎凉六十旬。意通書信少，思入夢魂頻。身外宦情薄，眼前人事新。祝兄無見念，憂道不憂貧。
舟楫雖佳興，風波即畏途。我心何所懼，世路此無殊。銜尾千艘泊，爭頭萬怪趨。飃然不終日，揮手謝淳洿。
房相留遺愛，清風湖水長。人思浴池鳳，誰識濟川航。白雪徽音遠，洪鈞道化光。還聞繼高躅，新有召公棠。
千乘劉夫子，高名繼謫仙。從居庇身邑，已著字人編。才入鐘嶸品，文期鄭氏箋。何當求副本，長願播匏弦。
蓮幕從軍客，蓬仙典校人。才章過鮑謝，交契敵雷陳。婉婉謀畫暇，翩翩書問頻。徒知感高義，猶阻奉清塵。
紀地復涵虛，清疑顥氣俱。東家遺教遠，夏后建功殊。冷色平吞魯，長波迥勝吳。如斯無少息，體道悟真儒。
高譽冠時英，人皆倒屣迎。決科材尚屈，掌獄職仍輕。滕閣吟登健，吳山醉望清。公餘如訪古，一爲問豐城。
學古功非淺，干時命尚迍。拾青辜壯志，垂白念慈親。歸路天同遠，生涯世自貧。吾知君道大，馳逐老風塵。
年少文能老，新曾射策來。從橫傳古學，慷慨濟時才。黄綬官徒爾，青雲志在哉。他年歸會課，遲子出塵埃。
從作東齊吏，經年寡往來。朱泉顔隨日減，青眼爲山開。學政慙能政，論材信不材。何人慰孤寂，知己在蓬萊。
惠州君未到，聽我送君吟。去路九韶石，鄰封八桂林。下車秋色老，望闕海雲深。善政多餘暇，無忘惠好音。
大庾嶺南郡，新興事若何。還珠合浦近，辟惡密香多。主聖天如覆，時平海不波。更逢賢太守，應有袴襦歌。
問遺不必貴，要之資闕如。蓮房三百枚，采掇亦云初。持以侑尊酒，甘香即有餘。野老獻芹意，今予其有諸。
積善家餘慶，日新亭可云。詩書盈几有，道藝喜時聞。兒姪既登學，晨昏在克勤。欲知榮地力，此便是青雲。
常聞游蜀客，來說謝希濤。氣稟江山秀，名因翰墨高。新詩來自遠，密意念空勞。拙句聊相贈，應煩報錯刀。
梧桐冷墜秦宮井，沆瀣光浮漢苑槃。倚杵遠天垂六幕，照梁初日上三竿。
水宿雲飛無定期，雄雌兩兩鎮相隨。到頭不會天何意，却使人生有別離。
客來莫怪寡心情，俗吏喧嘩不喜聽。多感後池楊柳眼，一回相對一回青。
數尺游絲拂面來，數枝紅杏向人開。眼前信美非吾土，且勸春風酒一杯。
翠柳和煙籠碧沼，紅芳如火照諸鄰。主公欲去寧無戀，倚翠隈紅屬後人。
波狂如箭雨如絲，汎汎扁舟瞥鳥飛。睡起謳鴉乍鳴櫓，却思村舍聽鄰機。
范滂雅志在澄清，今日廉車命閣名。華榜高標雖具美，奈何長是困蒼生。
官况蕭條三語掾，地居卑濕九江城。曾聞午夜開宣室，早晚君王召賈生。
神仙不死石長存，萬古千秋表洞門。人欲求真好修煉，莫徒將杖叩苔痕。
支機莫問君平肆，取履誰收黄石祠。深洞自開人不見，何須惆悵憶當時。
廬山在境好行春，猶恨奇峰半屬鄰。腹背徧游煩示諭，即當先謁樂天真。
湓江輟棹整驂騑，松路楊鞭入翟微。好是近郊人候望，紛紛羽服與田衣。
雨餘廬阜連天碧，公退鈴齋盡日閑。爲報二三佳客道，速須蠟屐共登山。
偷得沈迷簿領身，暫來林下訪幽人。雲泉滿眼慵歸去，便擬拋官學隠淪。
歌妙纍纍若貫珠，歷城惟祗數蘇蘇。何當更唱陽春曲，爲爾今宵倒玉壺。
揚鞭策羸馬，橋上一徘徊。欲擬臨渦賦，慙無八斗才。
前年躡屩念歸與，今日乘軒類使乎。千里班春憂寄重，自慙翻屬箇非夫。
日日塵中眼不開，暫登蒼翠喜游陪。莫辭辛苦經難險，大有人生不到來。
紅塵滿爲三回到，青嶂迎人萬疊開。却被野僧相顧笑，區區還是舊時來。
一篇爲惠枉瑶封，疑得仙文自蕊宮。始信夫君才力大，居然天地入形籠。
賈生太息唐衢哭，感事傷時可奈何。爭似君當堯舜日，臺頭大笑樂天和。
東家木鐸德音遠，西竺金人像教來。禮樂不興王道絕，吾民何日遂康哉。
鸎老花殘過禁烟，杖藜閒步到壺仙。仙家本是無塵地，別有風光一洞天。
科名高厭玉階前，歷任公卿四十年。休道老夫無事業，兩扶紅日上青天。
夕陽水底霞鋪錦，清夜波心月湧金。此是東湖最佳處，無人來伴水仙吟。
千絲萬縷自經營，本爲藏身却誤身。待得巧成歸鼎鑊，不知輕煖屬他人。
前日西行別翰林，爲我開尊飲之酒。高冠滿坐皆賢豪，談笑喧呼時各有。自慙流落疏游陪，十載江湖成浪走。主人名重聞四夷，典冊高文推大手。發揮六藝無遺精，考黜百家如拉朽。顧我昏冥聞道晚，代謝春秋四十九。當年擊節傚金注，此日强顔同木偶。事功未省成尺寸，廩祿惟思校升斗。會須歸去老東陂，鼓腹含飴逐堯叟。
袁山之陽秀水側，草覆遺基誰氏宅。皆云子發其姓盧，往往文章名籍籍。宅中舊物何所存，惟有嶙峋一區石。闊纔三尺高倍尋，久卧塵沙羣瓦礫。余心好異因獨往，下馬環觀聊拂拭。地表可見十二三，已足怪駭動魂魄。呼工運鍤壍其旁，挽以長絙百夫力。雜然鼓譟登大車，恍爾如蒙巨靈擘。選置東湖最佳處，四面澄波映天碧。倚空突兀無與鄰，頓覺亭臺增氣色。彎環幽竇莫敢撢，恐有乖龍飛霹靂。余嘗南游到陽朔，衆峰矗矗春筍植。捫蘿踏蘚窮之遍，若此奇卓曾未識。郡人奔走來如雲，故老驚視復唧唧。乃言此石遇真賞，屈指于今年二百。沈埋曠代誰爾珍，一日光價逾荆璧。嗟余束髮大夫後，區區志尚惟孤直。十年再謫非不窮，猶慕堅純無改易。如何故老不我愚，感物再三形嘆息。石不能言人有言，忽使他時重湮阨。
晴烟羃冪澹湖光，勢勝居然占一方。拂水萬絲楊柳弱，倚風千蓋芰荷香。縱遊閑泛蘭舟穩，半醉狂眠石席凉。公退每來須度日，却疑身出利名鄉。
異鄉何處散幽懷，頼得城中百尺臺。還向天涯經歲住，那知春色爲唯來。雪消江上看梅發，風暖衡陽有雁回。强擬登高聊賦咏，再三媿乏楚人才。
臺閣清風正凜然，歸休車騎曲江邊。及親已具三牲養，負郭新添二頃田。萊子長年榮綵服，衛公雅意樂平泉。官閑道在心無悶，惟惜光陰事簡編。
張衡已作歸田賦，汜勝仍修種樹書。願借山居精要術，欲將嵩洛葺吾廬。
吏散鈴齋掩，閑眠到日斜。無端是春夢，容易繞京華。
鄭聲良可厭，閑抱七絲琴。欲識調絃意，理人先理心。
年長身多病，閑鈔已試方。未甘先犬馬，畢命報恩光。
青山日相對，閑看白雲生。誰謂無心出，中含濟物情。
曉桉三杯後，閑烹北苑茶。色香俱絕品，雪泛滿甌花。
扁舟賓客少，閑作道家裝。跡靜心還靜，逍遥覺日長。
雨霽輕埃息，閑吟面曲池。遊鱗時對擲，雙破碧漣漪。
朝來因試筆，閑答故交書。莫怪音塵絕，吾心與世疎。
漸老無功業，閑思惜壯年。桑榆如有得，猶可勒燕然。
晴軒足清趣，閑與鶴開籠。寄語北山侶，無驚蕙帳空。
狂吟何足話風騷，和寡甘降郢唱高。敢望與言同子夏，競推多可似出濤。九成豈後虞韶美，一字終虛魯史褒。自笑潢汙不盈尺，猶將學海去滔滔。
九十日春今日盡，送春何況我偏知。後期應在經殘臘，重探梅開雪裏枝。
憶時相逢甲午年，與君同賦送春篇。等閑又見春風老，更捧新吟一惘然。萬樹紅芳落漸稀，浮榮能得幾多時。孤根未識陽和力，春去春來兩不知。
落帽佳辰又到來，黄花爛熳爲誰開。已經多歲衰容改，更被無情急景催。取次盃盤須盡醉，隨宜歌管任頻陪。却漸未報君恩厚，空向山城養不才。
閑作山城吏隠居，敬君真逸寓漁磯。臺前巖畔清風在，尚想烟波映芰衣。
伊人高步接夔龍，舊隠荒凉石傘峯。莘野躬耕聞往事，傅巖代築見遺蹤。草茅豈合掩崇業，竹帛終能紀茂庸。朝暮油雲膚寸合，何妨霖雨徧三農。
恩德傳名久，慈嚴賜號新。樓臺□半□，風水憶長春。客有披襟者，時無洗耳人。清音發鐘磬，翠色混松筠。住合登仙籍，來宜出俗塵。經年嗟倥傯，半日喜逡巡。席上詩情逸，樽中酒味醇。怱怱又歸去，自愧使君身。
院靜遠囂塵，虛堂締構新。幾招台嶺客，共話沃州春。想像山中樂，優游物外身。公卿詩滿壁，雅正日相親。
石湖浮動靈巖月，天靜碧雲低白煙。此夜山川宜斷取，爲予携到若翁前。
松下門開入翠微，草香花氣襲春衣。山中深僻無人到，自有閒雲共鶴飛。
形勝山前感物華，却乘清興過僧家。樓臺消廢無人問，今古傳聞只自嗟。雲擁斷崖埋石笋，泉沖涼雨落金沙。憑君識得尋幽趣，只管高譚至日斜。
居民覆其屋，大半施白瓦。山際兩三家，如經新雪下。
官酤米爲麴，釀出成紅酒。里社醉豐年，便是宣城酎。
田中多峭石，蒼玉亂欹斜。怪似湘中見，封域近長沙。
犯驚濤，航溟渤。披宿莽，屐崛岉。愒槃石，解簪韍。挹飛泉，醒心骨。揮高論，謝俗物。思古人，忽終日。足飲酣，清思逸。即絕壁，試奇筆。千萬言，蒼鮮沒。後有人，爲吾拂。
宜陽刺史才，祖擇之維傑。大旱雨一方，盡使焦枯活。公退趣尚深，水石探其絕。長江北岸林，唐有盧子發。曾居此林下，高把簪組脫。歲遠成荒墟，佳名詎泯沒。有石數尺長，猶是舊時物。況辱泥塗久，實有堅重節。擇之渡水見，力爲心慘切。萬夫一呼聚，撓動雷聲揭。地險若驅來，巖谷俱震裂。幽輔郡東河，脫得太華骨。白玉漏纖紋，雨頻爲澡刷。草蔓漸盤遶，柳綠密揮拂。潤恐欲迸泉，怪亦有奧穴。安知無蟄龍，時見微雲出。幾因牽夜吟，簾曉捲殘月。氣暗逼人寒，蒙籠未若別。烟重風掃開，獨立勢突兀。蘇武見單于，傲睨腰不折。人皆畫將歸，予筆恨麤拙。擇之豈不賢，天涯避讒舌。對此憂足忘，我觀未甚悅。不得見媧皇，願天無破缺。
蒼龍夭矯西北來，鑿破明珠成碧岫。何人駕空起樓閣，地靈不敢藏餘秀。鎮窗雲重衣巾潤，梳木風清肌骨透。任客來一夜與僧談，氣覺浩然充宇宙。
莫管流年一擲梭，花前對酒且高歌。命中若有終須有，到底無時不奈何。
君去何人最淚流，老翁身獨宿南州。隨君不及秋來雁，直到瀟湘水盡頭。
石是人非世所傳，宜陽城郭古山川。和光瓦礫曾無累，委質泥沙積有年。地僻久爲神物護，時來方遇使君賢。介然作鎮東湖上，德政何當向此鎸。
達觀終知世事勞，利名都是一鴻毛。登瀛自有仙遊樂，緩带何妨吏隠高。深意庇民躋富壽，正辭華國聳英髦。摶風九萬期鵬翼，且傲松軒弄彩毫。
登高佳節喜重來，會客依隨五馬開。帽落秋風隨意適，杯迎露菊趁時催。東籬幸有主人席，絳帳那逢上客陪。欲報君恩話歸去，不妨尊酒論文才。
九日經年一再來，不妨吏隠遣懷開。時豐訟少欣多暇，秋晚花黄儘任催。幸遇登高賢燕樂，喜容落帽客追陪。預愁詔入三公去，芹泮誰思樂育才。
呼猿澗西藏石筍，丹桂蒼松達鷲嶺。幾年陳迹絕纖埃，一旦佳名同清景。山家時喜來五馬，相携款曲空巖下。遂許誅茅結小菴，異日功成伴瀟灑。菴成可以資靜觀，目前直見江湖寬。鄴公政簡每頻到，試茶笑傲浮雲端。物外似忘軒冕貴，此中深得林泉意。野人陪著病維摩，游息自同方丈地。芳猷從此流千載，且得而今光勝概。
入夏酣眠醒較遲，幽人事事佔便宜。閑來培灌經綸種，念起澄清賢師基。
沙石香叢葉葉青，却因聲誤得蟬名。騷人佩處唯荆渚，識者知來徧蜀城。消得作亭滋九畹，便當入室異羣英。非逢至鑒分明說，汩沒人間過此生。
白首爲郎舍，清朝剖使符。一麾榮父子，千里接江湖。
地勝堂新構，僧閑晝杜門。山林誰樂靜，城市亦非喧。客到空彈指，風來不動幡。祗應常宴坐，對鏡一無言。
簾前翠靄逼廬山，門掩寒流盡日閑。我亦忘機澹榮利，喜君高躅到松關。
家經武夷住，事與會稽隣。
盥櫛從朝嬾，論交慰昔賢。寒花隠亂草，老木插飛煙。聽雨夜牀冷，彈琴秋葉前。臨高問往事，歷歷是何年。
自顧頹齡七十餘，久慚頑鈍費洪鑪。歸逢大老耆年會，衰朽形骸愧畫圖。
二相謨猷爛史編，諸公才業過前賢。好圖儀像傳來世，何事頑疎亦比肩。
蘭舟東下泊吳江，暫寄郵亭看渺茫。魯望舊蹤追感歎，季鷹前事入思量。當軒雨過峯巒秀，隔岸風來橘柚香。散髮未能歸未遂，鱸魚時節負秋光。
昔人何人占弋山，波光嵐翠照淮灣。佩蘭隠者今何在，煉石仙人去不還。綠水渡頭空自急，白雲嶺上至今閑。高峰張令祠邊望，古息荒城半草間。
猿豈爲妖恪自迷，世間那有倘來妻。裂衣心痛從前悔，恪不如猿反噬臍。
天下名藍稱四絕，靈巖雄與岱山連。古淵堂上憑欄處，似在樓巖太華邊。
人久衆所憎，物久衆所惜。爲負磊落姿，不隨寒暑易。
二洞標奇石，連巖葺字新。凉生清桂曉，暖漲碧桃春。閑擁東方騎，來尋北隴人。破雲拖蠟屐，琢句寫霜筠。譚劇頻飛屑，歌長益落塵。爲探瓊巘勝，不記玉觴巡。下客慚長穎，高筵飲德醇。追隨到峯頂，疑化九霄身。
洞蔽深雲遠俗塵，山中曾未識朱輪。自從白傅來游後，三百年間又一人。
滁陽承乏多閒暇，時入山中訪道安。何處披襟却煩暑，清風亭上久盤還。
十二天辰數，今宵席客盈。位如星占野，人若月分卿。極醉巫峰倒，聊吟嶰琯清。他年爲舜牧，協力濟蒼生。
連蹇多年心欲灰，厭爲俗吏走塵埃。豈知黄紙新書下，還送青氊舊物來。武騎强爲終不意，河南難問愧無才。一麾早晚江湖去，相與持螯共酒盃。
諫紙空箱後，高牙拂斷霓。還符翠洲夢，來見石門題。架竹生新徑，誅茅得舊蹊。陰崖走別洞，陽嶺带回溪。吟桂人非隠，逢花客自迷。虛中存納受，絕壁阻攀躋。地遠饒征戍，君來息鼓鼙。吏閑眠麂鹿，民樂戲鳧鷖。勝事時相遇，芳樽手屢携。清風與詩句，留與昔賢齊。
陝郡太守來告別，翰林主人爲置酒。急喚尋常詩酒伴，要誇此會爲難有。席間騁辯何快哉，恰似縱丸臨坂走。詼諧往往笑絕倒，同異時時瞋掉手。共憐奇偉出塵冥，却欲昏愚浪枯朽。從來豪舉必兼包，擊節齊侯容九九。我實鄙鈍不曉事，賢公采取寧非偶。擇之文行衆所珍，昔日乘槎犯牛斗。年將老矣又分符，莫遣安排用莊叟。
樵風漾歸舟，飄然一葉輕。曲岸忽超逸，遠山回抱明。幽禽淡容與，荷芰相低傾。野田足收穫，邨叟時逢迎。驩言無物役，得我游覽情。日脚暮雲起，湖面蓼煙生。秋光湛空碧，彷彿見重城。候吏津亭外，稍聞笳鼓聲。
雲門入雲深，樹密山轉幽。谿亭脩竹裏，激激玉泉流。仁智所遐想，古今爲勝遊。我乘休沐至，窮覽殊難周。金碧樓殿午，寒香松桂秋。清風動高興，飄越不可收。禪師索題詩，捉筆事冥搜。欲速馳思遠，頃刻歷九州。象外有真物，惝怳難爲求。徒形陳熟言，羞澀爲爾留。
秦望奇峰北，天章野寺東。石橋跨驚瀨，雲屋麗層穹。片段磨礲密，高低結構雄。盤基深鑿岸，飛勢聳凌空。迥却熙蒸日，虛含自遠風。谿山形勝聚，川陸往來通。竹影摇軒外，松聲逼坐中。孤煙惹樵叟，輕浪濺漁翁。氣象清無比，登臨杳莫窮。直須圖畫看，安得入神工。
愁霖不肯已，陰結彌二旬。吾遊欲及時，秉燭出城門。泛泛一舫航，密坐環親賓。爽氣忽侵袂，重雲稍逡巡。俄頃萬里晴，鬼魅伏清晨。日光溜水態，照灼無涯垠。輕煙緬以沒，微風飈然振。菰蒲動幽響，撥刺驚潛鱗。浮沈戲鷗鷺，蕩漾開萍蘋。榜人發櫂歌，漁翁理罾緡。激越自成態，瀟灑何其真。清輝不可狀，野思徒紛紜。弭棹山之阿，行行問吾民。莓苔粘側逕，馬足絕纖塵。青谿曲折度，茅屋經過頻。川涂斗開闊，夷路夾松筠。右轉聳雲構，廣除礱翠珉。佛殿爍金碧，標牓自玉宸。脩廊盤磴道，等級華堂新。最後敞高閣，扃藏帝室珍。冥心一薰拂，璨璨羅星辰。大哉三聖筆，天縱妙入神。名家數幾百，較古誰爲鄰。山頭見塔影，樹杪排嶙峋。直上遽登造，愛奇忘艱辛。秋容媚虛曠，藹藹揚奇芬。羣峰出圭角，萬象皆縷陳。森爽翠欲滴，蒼茫寒襲人。遠心窮碧海，逸興凌高旻。躊躇下煙麓，盻眄行復詢。僧言王右軍，遺蹟永和春。蘭亭有曩基，墨池含漪淪。書室閟靈像，五亭餘圓囷。次第與探歷，畢景頤厥因。簡累脫紛滓，遺榮終幅巾。逍遥自得場，此節固離倫。憤恥以寄傲，則非吾所遵。凉飈拂脩竹，暮靄起長津。纓佩顧爲忝，城郭宜爾親。回首已遥碧，怳然塵世分。
奚車一牛駕，朝馬兩人騎。
相印貂冠粲六符，華顛高會侍臣俱。不將官職誇鄉里，唯尚年齡入畫圖。履道清歡追故事，竚瞻陰德見訏謨。叨陪几杖真榮觀，珪璧叢中問珷玞。
東晉仙人借舊山，定應天意許公閑。郡人欲問使君處，笑指峰巒紫翠間。
樓上青山繞四垂，畫橋百步引失扉。落成當與公同上，一看長江白練微。
歸去携家住白雲，雲中猿鶴許同羣。陶公酒後詩偏好，疏傅金餘客屢醺。芒屩潛行逐漁釣，壺將時出勞耕耘。即看人世應微笑，未熟黄粱晝夢紛。
峭拔神仙宅，來尋煙水重。深應盤九地，高不讓羣峰。瞻對奇勝畫，捫緣直豈容。幾是蓮葉下，終古鮮紋封。往事雲難問，無言路有蹤。橋山杳何處，侍從此攀龍。
人有精游藝，予嘗觀弈棋。筭餘知造化，著外見幾微。好勝心無已，爭先意不低。當人盡賓主，對面如蠻夷。財利激于衷，喜怒見于頄。生殺在于手，與奪指于頤。戾不殊冰炭，和不侔塤箎。義不及朋友，情不通夫妻。珠玉出懷袖，龍蛇走肝脾。金湯起樽俎，劔戟交幈幃。白晝役鬼神，平地蟠蛟螭。空江響雷雹，陸海誅鯨鯢。寒暑同舒慘，昏明共蔽虧。山河燦於地，星斗會璇璣。因覩輸贏勢，翻驚寵辱蹊。高卑易裁制，返覆難拘羈。心迹既一判，利害不兩提。卷舒當要會，取捨在須斯。智者傷于詐，信者失于椎。真僞之相雜，名實之都隳。得者失之本，福爲禍之梯。乾坤支作訟，離坎變成睽。弧矢相凌犯，言辭共詆欺。何嘗無勝負，未始絕興衰。前日之所是，今日之或非。今日之所强，明日之或羸。以古觀後世，終天露端倪。以今觀往昔，何止乎庖犧。堯舜行揖讓，四凶猶趄趑。湯武援干戈，三老誠有譏。雖臯陶陳謨，而伊周獻規。曾未免矣夫，療骨而傷肌。仁爲名所敗，義爲利所擠。治亂不自己，因革徒從宜。與賢不與子，賢愚生瑕玼。與子不與賢，子孫生瘡痍。或苗民逆命，或有扈阻威。或羿浞起釁，或管蔡造疑。或商人征葛，或周人乘黎。或鳴條振旅，或牧野搴旗。灼見夏臺日，曾照升自陑。安知羑里月，不照逾孟師。厲王奔于彘，幽王死于驪。平王遷于洛，赧王敗于伊。或盟于召陵，或會于黄池。或戰于長岸，或弒于乾谿。或入于鄢郢，或樓于會稽。或屠于大梁，或入于臨淄。五霸共吞噬，七雄相鞭笞。暴秦滅六國，楚漢决雄雌。天盡于有日，地極于無涯。遐邇都包括，縱橫悉指揮。井田方奕奕，兵甲正纍纍。易之以阡陌，畫之以郊畿。銷之以鋒鏑，焚之以書詩。罷侯以置守，强幹而弱枝。重兵棲上郡，長城塹邊陲。自謂磐石固，萬世無已而。迴天于指掌，割地于階墀。視人若螻蟻，用財如沙泥。阿房宮未畢，祖龍車至戲。驪山卒未放，陳涉兵自蘄。灞上心非淺，鴻門氣正滋。咸陽起煙焰，南鄭奮熊羆。人鬼同交錯，風雲共慘凄。項强劉未勝，得鹿莫知誰。約法三章在，收兵五國隨。廟堂成筭重，帷幄坐籌奇。廣武貔貅怒，鴻溝虎豺饑。滎陽留紀信，垓下別虞姬。三傑才方展，千年運正熙。山川舊形勝，日月新光輝。正朔承三統，車書混四維。方隅無割據，窮僻有羈縻。后族爭行日，軍分南北司。當時無佐命，何以救顛隮。百戰方全日，長兵震天垂。豈知巫蠱事，禍起劉屈氂。冢宰司衡日，重明正渺瀰。見危能致命，無忝寄孤遺。劇賊欺孤日，行同狐與貍。宮中凌寡婦，殿上逐嬰兒。龍戰知何所，冰堅正在茲。潰堤雖患水，禦水敢忘堤。東漢重晞日，昆陽屋瓦飛。幽憂新室鬼，狼籍漸臺屍。鄗邑追隆準，新安掃赤眉。再逢火德王，復覩漢官儀。竇鄧緣中饋，閻梁挾牝鷄。經何功殆盡，至董業都糜。河洛少煙火，京都多蒿蔾。長天有鳥度，白骨無人悲。城有隍須復，羊無血可刲。大厦之將顛，非一木可支。孟德提先手，仲謀藉世資。玄德志不遂，竟終于涕洟。西晉尚清談，大計懸品題。婦人執國命，骨肉生癘疵。二主蒙霜露，五胡犯鼎彝。世無管夷吾，令人重歔欷。廣陌羌塵合，中州胡馬嘶。龍光射牛斗，日影化虹蜺。闢草來洛汭，墾田趨江湄。二百有四年，方駕而并馳。東晉分南尾，時或産靈芝。凡經五改命，至陳卒昌隋。國破西風暮，城荒春草萋。長江空滿目，行客浪沾衣。後魏開北首，孝文幾緝綏。河陰旋有變，國分爲東西。爾朱奪高氏，宇文滅北齊。及隋始併陳，四海爲藩籬。泛汴公私匱，征遼士卒疲。有身皆厭苦，無口不嗟咨。處處稱年號，人人思亂離。中原未有主，誰識非鹿麋。千一難知日，天人相與期。龍騰則雲靄，虎步則風凄。母后專朝日，相仍紊宮闈。可嗟桓彥範，不殺武三思。繡嶺喧歌舞，漁陽動鼓鼙。太平其可傲，徒罪一楊妃。劒閣離天日，潼關漏虎貔。兩京皆覆沒，九廟咸傾欹。樂極則悲至，恩交則害携。事無可柰何，舉目誰與比。自此藩方盛，都無臣子祗。恃功而不朝，討賊以爲詞。各擁部兵盛，誰憐王室卑。邀朝廷姑息，觀社稷安危。攻取非君命，誅求本自肥。乘輿時播越，扈從或參差。尾大知難運，鞭長豈易麾。長姦憂必至，養虎害終貽。國步何顛沛，君心空忸怩。時來花爛漫，勢去葉離披。十姓分中夏，五家遞通逵。徒明星有爛，但東方未晞。纔返長蘆鎮，旋驅胡柳陂。絳霄兵自取，玄武火何癡。中渡降堪罪，欒城死可嗤。太原朝見入，劉子夕聞啼。事體重重別，人情旋旋移。棄灰猶隠火，朽骨尚稱龜。譎詐多陰中，艱憂常自罹。撓防膚革易，患救腹心遲。語禍不旋踵，言傷浪噬臍。欲升還隕落，將墜却扶持。瞑眩人皆惡，康寧世共晞。須能蠲重疾，始可謂良醫。久廢田磽確，難行路險巇。不逄真主出，何以見施爲。家國邅迍極，君臣際會稀。上天生假手，我宋遂開基。睿筭隨方設，群豪引領歸。迄今百餘載，兵革民不知。成敗須歸命，興亡自繫時。天機不常設，國手無常施。往事都陳跡，前書略可依。比觀之博弈，不差乎毫釐。消長天旋運，陰陽道範圍。吉凶人變化，動靜事樞機。疾走者先顛，遲茂者後萎。與其交受害，不若兩忘之。求魚必以筌，獲兔必以罤。得之不能忘，羊質而虎皮。道大聞老子，才難語仲尼。造形能自悟，當局豈憂迷。黑白焉能浼，死生奚足猗。應機如破的，迎刃不容絲。勿訝傍人笑，休防冷眼窺。既能通妙用，何必患多岐。同道道亦得，先天天弗違。窮理以盡性，放言而遣辭。視外方知簡，聽餘始識希。大羹無以和，玄酒莫能灕。上兵不可伐，巧曆不可推。善言不可道，逸駕不可追。兄弟專乎愛，父子主于慈。天下亦可授，此著不可私。
風軟玉溪騰醉騎，花繁石窟漾歌舟。相望咫尺仙凡隔，不得同陪三月遊。
履道坊南竹徑脩，綠楊陰裏水分流。衆賢買得澄心景，獨我居爲養志秋。若比陳門成已僣，苟陪顔巷亦堪憂。無端風雨雖狂暴，不信能凌沈隠侯。
洛陽自爲都，二千有餘年。舉步圖籍中，開目今古間。西北岌宮殿，東南傾山川。照人伊洛清，迎門嵩少寒。水竹最佳處，履道之南偏。下有幽人室，一徑通柴關。蓬蒿隠其居，藜藿品其飡。上親下妻子，厚薄隨其緣。人雖不堪憂，己亦不改安。閱史悟興亡，探經得根源。有客謂予曰，子獨不通權。清朝能用才，聖主正求賢。道德與仁義，不徒爲空言。功業貴及時，何不求美官。上食天子祿，下拯蒼生殘。通衢張大第，負郭廣良田。朱門爛金紫，青樓繁管絃。外廐列肥駿，後庭羅纖妍。入則坐虛堂，出則乘華軒。冠劍何燁燁，氣體自舒閑。高談天下事，廣坐生晴煙。人莫敢仰視，屏息候其顔。此所謂男子，志可得而觀。又何必自苦，形容若枯鱣。道古人行事，拾前世遺編。而臨水一溝，而愛竹數竿。此所謂匹夫，節何足而攀。予敢對客曰，事有難其詮。身非好敝縕，口非惡珍羶。豈不知繫匏，而固辭執鞭。蓋懼觀朵頤，敢忘賁丘園。深極有層波，峻極有層巔。履之若平地，此非人所艱。貧賤人所苦，富貴人所遷。處之若無事，此誠人所難。進行己之道，退養己之全。既未之易地，胡爲乎不堅。敢謂客之說，曾無所取焉。猗嗟乎玉兮，産之于荆山。和氏雖云知，楚國未爲然。污隆道屈伸，進退時後先。苟不循此理，玉毀誰之愆。道之未行兮，其命也在天。近日遊三城，薄言尚盤桓。當世之名卿，加等爲之延。或清夜論道，或後池漾船。數夕文酒會，有無涯之歡。十月初寒外，萬葉清霜前。歸來到環堵，竹窗睛醉眠。仰謝君子知，代書成此篇。
及正四十六，老去恥無才。殘臘方迴律，新春又起灰。非唯忘利祿，況復外形骸。白髮已過半，光陰任自催。
堂堂大府來新酒，密密小園開好花。此日飲之紅樹下，還驚不稱野人家。
小隠園中百本花，各隨紅紫發新芽。東君見借陽和力，不減公侯富貴家。
清淡曉凝霜，宜乎殿顥商。自知能潔白，誰念獨芬芳。豈爲瓊無艷，還驚雪有香。素英浮玉液，一色混瑶觴。
我本行年四十五，生男方始爲人父。鞠育教誨誠在我，壽夭賢愚繫於汝。我若壽命七十歲，眼前見汝二十五。我欲願汝成大賢，未知天意肯從否。
平生如仕官，隨分在風波。所損無紀極，所得能幾何。既乖經世慮，尚可全天和。罇中有酒時，且飲復且歌。
予年四十七，已甫知命路。豈意天不絕，生男始爲父。且免散琴書，敢望大門戶。萬事盡如此，何用過憂懼。
居洛八九載，投心唯二三。相逢各白首，共坐多清談。人事已默定，世情曾久諳。酒行勿相逼，徐得奉醺酣。
欲有一瓢樂，曾無二頃田。丹誠未貫日，白髮已華顛。雲意寒尤淡，松心老益堅。年來踈懶甚，時憶舊林泉。
當年曾任青春客，今日重來白雪翁。今日當年已一世，幾多興替在其中。
高竹百餘挺，固知爲予生。忽忽有所得，時時閑遶行。自信或未至，自知或未明。竊比于古人，不能無愧情。
高竹臨清溝，軒小亦且幽。光陰雖屬夏，風露已驚秋。月色林間出，泉聲砌下流。誰知此夜情，邈矣不能收。
高竹已可愛，況在垂楊下。幽人無軒冕，得此自可詫。枉尺既不能，括囊又何謝。賈生若知此，慟哭亦自罷。
高竹碧相倚，自能發餘清。時時微風來，萬葉同一聲。道污得夷理，物虛含遠情。階前閑步人，意思何清平。
高竹如碧幢，翠柳苦低蓋。幽人有軒榻，日夜與之對。宇靜覺神開，景閑喜真會。與其喪吾真，孰若從吾愛。
高竹雜高梧，還驚秋節初。晚凉尤可喜，舊帙亦宜舒。池閣輕風裏，園林晚景餘。人生有此樂，何必較錙銖。
高竹數十尺，仍在高花上。柴門晝不開，青碧日相向。非止身休逸，是亦心夷曠。能知閑之樂，自可敵卿相。
高竹逾冬青，四月方易葉。抽萌如止戈，解籜若脫甲。脩靜信可愛，遶行不知匝。嗟哉凡草木，徒自費鋤鍤。
二都相去四百里，中有名園屬宋家。古木參天羅劍戟，長藤垂地走龍蛇。我來遊日逢秋杪，君爲開筵對晚花。飲散竹軒微雨後，凌晨歸路起樓鴉。
故國逢佳節，登臨但可悲。山川一夢外，風月十年期。白髮飄新鬢，黄花遶舊籬。鄉人應笑我，晝錦是男兒。
吾祖道何光，二南分一方。開周爲太保，封陝輔成王。歲月裝遼邈，山川造渺茫。世孫雖不肖，猶解憶甘棠。
誰言爲利多于害，我謂長渾未始清。西至崑崙東至海，其間多少不平聲。
禁密因離亂，機閑爲太平。山河雖設險，道德豈容爭。不究千一義，空傳百二名。遐方久無外，何復用雞鳴。
域中有五嶽，國家謹時祀。華嶽居其一，作鎮雄西裔。唐號金天王，今封順聖帝。吁咈哉若神，僣竊同天地。
天寶初六載，作宮于溫泉。明皇與妃子，自此歲幸焉。紫閣清風裏，崇巒皓月前。柰何雙石甕，香溜尚涓涓。
繡嶺岌層巒，岧嶤十九盤。微微經雨後，杳杳出雲端。往事金輿遠，遺蹤玉像殘。至今臨渭水，依舊見長安。
長安道上何沾巾，古時道行今時人。不知寒暑與朝暮，車輪馬跡常轔轔。自是此土亦辛苦，雨作泥兮風爲塵。泥塵返復不知數，大雨大風無出門。
滅項興劉如覆手，絕秦昌漢若更棊。卷舒天下坐籌日，鍛鍊心源辟穀時。黄石公傳皆是用，赤松子伴更何爲。如君才業求其比，今古相望不記誰。
一身作亂宜從戮，三族全夷似少恩。漢道是時初雜霸，蕭何王佐殆非尊。
據立大功非不智，復貪王爵似專愚。造成四百年炎漢，纔得安寧反受誅。
生身既得逢真主，立事何須作假王。誰謂禍階從此始，不宜迴首怨高皇。
一時韓信爲良犬，千古蕭何作霸臣。彼此并干名教罪，罪猶不逮謂斯人。
韓信事劉元不叛，蕭何惑漢竟生疑。當初若聽蒯通語，高祖功名未可知。
雖則有才兼有智，存亡是退處非真。五湖依舊煙波在，范蠡無人繼後塵。
若非韓信難除項，不得蕭何莫制韓。天下須知無一手，苟非高祖用蕭難。
漢家基定議功勳，異姓封王有五人。不似淮陰最雄傑，敢教根固又生秦。
韓信恃功前慮寡，漢皇負德尚權安。幽囚必欲擒來斬，固要加諸甚不難。
若履暴榮須暴辱，既經多喜必多憂。功成能讓封王印，世世長爲列土侯。
楊柳垂青带，風動如飛蓋。危樓思不窮，盡日閑相對。鳥去林自空，雲移山不礙。情隨雙燕還，意與孤鴻會。晚角時斷續，層崖遞明晦。殘陽掛踈紅，遠水生微瀨。塞目煙岑密，都城若天外。如何久客心，東望憑欄殺。
歡聚九十日，迴首都如夢。明月與清江，東軒又難共。
洛城雪片大如手，爐中無火樽無酒。凌晨有人來打門，言送西臺詩一首。
人間仕宦幾千里，堂上親闈別兩重。須念鵬飛從此始，方今路險善求容。
蘧瑗知非日，宣尼讀易年。人情止于是，天意豈徒然。立事情尤倦，思山興益堅。誰能同此志，相伴老伊川。
五嶺梅花迎臘開，三川正月賞寒梅。相去萬里先一月，始知春色從南來。何人妙曲傳羌笛，盡日清香落酒盃。料得天涯未歸客，也應臨此重徘徊。
洛城春色浩無涯，春色城東又復嘉。風力緩摇千樹柳，水光輕盪半川花。煙晴翡翠飛平岸，日暖鴛鴦下淺沙。不見君王西幸久，遊人但感鬢空華。
二月方當爛漫時，翠華未幸春無依。綠楊陰裏尋芳遍，紅杏香中带醉歸。數片落花蝴蝶趁，一竿斜日流鸎啼。清樽有酒慈親樂，猶得階前戲綵衣。
人間佳節唯寒食，天下名園重洛陽。金谷暖橫宮殿碧，銅駝睛合綺羅光。橋邊楊柳細垂地，花外鞦韆半出牆。白馬蹄輕草如剪，爛遊於此十年强。
三月牡丹方盛開，鼓聲多處是亭臺。車中遊女自笑語，樓下看人閑往來。積翠波光摇帳幄，上陽花氣撲樽罍。西都風氣所宜者，草木空妖誰復哀。
竹庭睡起閑隠几，悠悠夏日光景長。鸎方引雛教嫩舌，杏正垂實裝輕黄。雨滴幽夢時斷續，風翻遠思還飛揚。小渠弄水綠陰密，迴首又且數日强。
七月芙蕖正爛開，東南園近日徘徊。有時風向池心過，無限香從水面來。罨畫溪深方誤入，洞庭湖晚未成迴。坐來一霎蕭蕭雨，又送新凉到酒盃。
先秋顥氣已潜生，洛邑方知節候平。庭院乍凉入共喜，園林經雨氣尤清。迴舟伊水風微溜，緩轡天津月正明。自有臯夔分聖念，好將詩酒樂升平。
八月光陰未甚凄，松亭竹榭尤爲宜。况當晝夜初停處，正是炎凉得所時。明月入懷如有意，好風迎面似相知。閑人歌詠自怡悅，不管朝廷不採詩。
家住南城水竹涯，乘秋行樂未嘗虧。輕寒氣候我自愛，半醉光陰人莫知。信馬天街微雨後，憑欄僧閣晚晴時。十年美景追尋遍，好向風前摘白髭。
九月風光雖已暮，中州景物未全衰。眼觀秋色千萬里，手把黄花三兩枝。美酒易消閑歲月，青銅休照老容儀。若言必使他人信，瀝盡丹誠誰肯知。
霜天寥落思無窮，不奈樓高逼望中。四面溪山徒滿目，九秋宮殿自危空。雲橫遠嶠千尋直，霞亂斜陽數縷紅。無限傷情言不到，共誰開口向西風。
鳥聲亂晝林，爲誰苦驅逼。蟲聲亂夜庭，爲誰苦勞役。嗟哉彼何短，一槩無休息。借問此何長，兩能忘語默。
十舍到商顔，雖遥不甚艱。東西遡洛水，表裏看秦山。身在煙霞外，心存人子間。庭闈況非遠，自可指期還。
只應王母專輕巧，剪碎天邊亂白雲。無限清香與清艷，樽前飫享盡輸君。
梅覆春溪水遶山，梅花爛漫水潺湲。南秦地暖開仍早，比至春初已數番。
群芳萬品遞相催，若說高標獨有梅。會得東君無別意，爲憐清淡使先開。
霜扶清格高高起，風駕寒香遠遠留。太守多情客多感，金樽倒盡是良籌。
殘火昏燈夜正沉，默思前事擁寒衾。霜天皎月雖千里，不抵傷時一寸心。
山南地似嶺南溫，臘月梅開已浹辰。恥與百花爭俗態，獨殊群艷占先春。角中飄去凄於骨，笛裏吹來妙入神。秀額粧殘黏素粉，畫梁歌暖起輕塵。宰君惜艷獻州牧，太守分香及野人。手把數枝重疊嗅，忍教芳酒不濡唇。
爲人雖未有前知，富貴功名豈力爲。滌蕩襟懷須是酒，優游情思莫如詩。況當水竹雲山地，忍負風花雪月期。男子雄圖存用捨，不開眉笑待何時。
西樓賞雪眼偏明，次第身疑在水晶。千片萬片巧粧地，半舞半飛斜犯楹。形如玉屑依還碎，體似楊花又更輕。誰謂天涯有羈客，一般對酒兩般情。
大雪初晴日半曛，高樓何惜上仍頻。數峰𡷾崒劍鋩立，一水縈紆冰樓新。崑嶺移歸都是玉，天河落後盡成銀。幽人自恨無佳句，景物從來不負人。
殘雪已消冰已開，風光漸覺擁樓臺。旅人未遂日邊去，春色又從天上來。況是樽中常有酒，豈堪嶺上却無梅。若非太守金蘭契，誰肯傾心重不才。
雪滿群山霜滿庭，光寒月碾一輪輕。羈懷殊少曏時樂，皓彩空多此夜明。竹近簾櫳饒碎影，風涵臺榭有餘清。恨無好句酬佳景，徒自凄凉夢不成。
百尺危樓小雪睛，晚來閑望逼人清。山橫暮靄高還下，水隔踈林淡復明。天際落霞千萬縷，風餘殘角兩三聲。此時此景真堪畫，只恐丹青筆未精。
比到明年無數刻，且令芳酒更斟回。星杓建丑晦將盡，歲箭射人春又來。不用物情閑作梗，大都心緒已成灰。浮名更在浮雲外，瞬息光陰況便催。
衰軀在旅逢新歲，因感平生鬢易凋。飲罷襟懷還寂寞，歡餘情緒却無聊。望仙風月晴偏好，抹綠簾櫳夜正遥。對此塊然唯土木，降茲未始不魂銷。
四賢當日此盤桓，千百年人尚厚顔。天下有名難避世，胸中無物漫居山。事觀今古興亡後，道在君臣進退間。若藴奇才必奇用，不然須負一生閑。
强秦失御血橫流，天下求君君不有。正是英雄較逐時，未知鹿入何人手。
灞上真人既已翔，四人相顧都無語。徐云天命自有歸，不若追蹤巢與許。
漢皇傲物終難屈，太子卑辭方肯出。雖老猶能成大功，至今高義如星日。
田橫入海猶能得，商至長安百里强。能使四人成美節，始知高祖是真王。
柱史有名跡，清才自天縱。構思慶雲合，落筆醴泉湧。歌詩與文賦，錚錚人口諷。揚袂入澤宮，鵠心一箭中。恃才善戲謔，負氣好侮弄。大志有誰知，細行乖自訟。小諫事世宗，惕惕佩光寵。太祖方歷試，握兵權已重。上書范魯公，先見不能用。曆數不在周，謳謠卒歸宋。汗漫失屠龍，接輿遂歌鳳。行荷伯倫鍤，高卧畢卓甕。神德不爲嫌，優待臺諫俸。晚求萬泉令，吏隠官資冗。一旦隨朝露，識者彌哀痛。無子嗣家聲，身世若一夢。文編多散失，人口時傳誦。空持一器酒，何處澆孤冢。
汾陽飽經術，賦性甚坦率。在昔舉神童，廣場推傑出。尚書誦在口，何論落自筆。總角取科名，弱冠紆纓紱。早佐湘陰幕，漢鼎入周室。失志罷屠龍，佯狂遂捫蝨。周行亦黽勉，吏隠多放逸。滑稽東方朔，圖畫王摩詰。古文識科斗，奧學辨萍實。字窮蒼頡本，篆證陽冰失。王績醉爲鄉，伯倫居無匹。俸錢乏一囊，宦路從三黜。朱衣多不著，白髮仍慵櫛。漸老覊旅年，方見昇平日。忽以伎術召，此意殊鬰鬰。放口忤無鬚，何門求造膝。遁逃終見捕，譴逐道中卒。遺孤落閭閻，荒冢鳴蟋蟀。手澤漸難求，誰家耀箱帙。投弔焚此詩，九原應有物。
洛陽富文彩，峭拔四子流。提筆入廣場，辭氣干斗牛。擢第在芸閣，言事觸冕旒。左降宰百里，道勝心無憂。才高恥吏役，放蕩不檢脩。起應賢良科，下筆不見休。青宮尚淹恤，赤縣且優游。輕財糞土賤，高義雲天浮。懸磬任貧窶，盈樽長獻酬。知己彼何人，鳳閣與鼇頭。推挽終不起，壯志將焉收。晚年圯橋役，關市良可羞。忽然爲異物，寒草封一丘。孀嫠應凍餓，交友誰尋求。遺孫方稚齒，爽秀已遒遒。皇天若有憑，必使光貽謀。
去年暨今夏，承詔祠天神。昔當摇落時，宮葉紅紛紛。此來芳春暮，宮草青蓁蓁。三日奉齋潔，百骸祛垢氛。御署致恭虔，天香何絪縕。監祀黄門郎，攝官紫微臣。松枝拂劍佩，樹影光搢紳。燈燭晃白晝，香花藹清芬。金殿禮神仙，瑶壇醮星辰。至誠不爲己，玄鑒當福仁。質明祀事畢，復命趨紫宸。揚鞭入村落，緩轡聊逡巡。麥田少時雨，蠶月無閒人。自慚懷祿仕，蠹此力穡民。又拋三洞趣，來入九衢塵。不如韓道士，長此養天真。
有客遺竹杖，九節共一枝。鶴脰老更長，龍骨乾且奇。我問何所來，來從西南夷。因思漢武帝，求此民力疲。明明聖天子，德教加四維。蠻貊盡臣妾，縣道皆覊縻。僰僮與笮馬，入貢何纍纍。此竹日已賤，輕視如蒿藜。我年三十七，血氣未全衰。况在紫微垣，動爲簪笏覊。倚壁如長物，歲月無所施。寸心空愛惜，惜此來天涯。忽承明主詔，來謁太一祠。再見劉先生，氣貌清且羸。持此以爲贈，所謂得其宜。少助橘童力，好引花鹿隨。步月莫離手，看山聊搘頤。微物懶致書，故作筇竹詩。
帝鄉歲云暮，衡門晝長閉。五日免常參，三館無公事。讀書夜卧遲，多成日高睡。睡起毛骨寒，窗牖瓊花墜。披衣出戶看，飄飄滿天地。豈敢患貧居，聊將賀豐歲。月俸雖無餘，晨炊且相繼。薪芻未闕供，酒肴亦能備。數杯奉親老，一酌均兄弟。妻子不饑寒，相聚歌時瑞。因思河朔民，輸稅供邊鄙。車重數十斛，路遥幾百里。羸蹄凍不行，死轍冰難曳。夜來何處宿，闃寂荒陂裏。又思邊塞兵，荷戈禦胡騎。城上卓旌旗，樓中望烽燧。弓勁添氣力，甲寒侵骨髓。今日何處行，牢落窮沙際。自念亦何人，偷安得如是。深爲蒼生蠹，仍尸諫官位。謇諤無一言，豈得爲直士。褒貶無一詞，豈得爲良史。不耕一畝田，不持一隻矢。多慚富人術，且乏安邊議。空作對雪吟，勤勤謝知己。
金吾河朔人，事郡在賤列。攀附周世宗，龍飛起魚鱉。委質向聖朝，積功取旄鉞。所在肆貪殘，乘時恃勳伐。皇家平金陵，九江聚遺孽。彌年城乃陷，不使鷄犬活。老小數千人，一怒盡流血。三惑無不具，五福何嘗缺。晚年得執金，富貴居朝闕。娛樂有清商，康强無白髮。享年六十九，固不爲夭折。考終北牖下，手足全啟發。子孫十數人，解珮就衰絰。贈典頗優崇，視朝爲之輟。哀榮既如是，報應何足說。責簿李廣死，賜劍武安滅。僥倖過古人，况無大功烈。福善與禍淫，斯言僅虛設。吁嗟爲儒者，寒餓守名節。五十朝大夫，龍鍾頭似雪。無故不殺羊，禮文安可越。何况賓祀間，貧苦無羊殺。
古人貴道德，豈以祿位拘。有道不在位，顔回舜之徒。無德殃且至，商受爲獨夫。以此固名節，富貴安足圖。睢陽戚先生，今世古之儒。終身不求仕，沒齒唯誦書。孝愛睦姻族，淳謹化里閭。文翁變蜀土，尚以德位俱。仲淹居汾水，專用素教敷。青青子衿輩，櫛比曳朝裾。盛德苟無報，吾道將焉如。鯉庭生二子，驪頷委雙珠。樸厚有父風，學業張皇謨。各登進士科，齊乘使者車。閬中佐郡政，亳社司搉酤。佐郡古半刺，可使惸嫠蘇。搉酤今權道，亦助軍國須。牽車驥雖屈，補履刃有餘。誰謂佐著作，在上積薪芻。誰謂光祿勳，其中混瓊琚。我亦何爲者，先上青雲衢。伐木空求友，拔茅未連茹。終待奮直筆，會當伏青蒲。請慎名與器，願分賢與愚。彙征補皇極，戮力張道樞。巨魚方喣沫，相忘在江湖。冥鴻當順風，接翼摩太虛。此志尚壹鬰，此別良悲吁。苦縣且密邇，劍關多崎嶇。于役勿爲歎，加飯聊自娛。尺素惠好音，無惜雙鯉魚。
丈夫貴自奮，何必恃貽謀。當年功不立，古人重爲憂。太師忠順公，沒世有餘休。令子一何賢，恥隨資蔭流。碌碌奉朝請，帝恩何以酬。鬰鬰不快意，上章聞冕旒。願爲循良吏，未甘恩澤侯。天子嘉乃誠，錫命蒞同州。同州古三輔，北望雄且優。詔條得以布，民瘼得以求。勿謂綺紈子，當有襦袴謳。詩云無忝爾，禮云必爲裘。去去繼旄節，免作將門羞。
吏隠不求貴，親老不擇祿。之子有俊才，弱冠中正鵠。弗墜先人業，何慚有道穀。一命佐碭山，枳棘聊容足。再命宰嘉興，絲桐幾易俗。率身甘菜茹，養母求粱肉。承顔苟不虧，折腰未爲辱。解印無餘貲，舟中只琴筑。十口寄淮泗，一身來輦轂。又說東南行，秋風江水淥。鄱陽古名郡，赤金流山谷。每歲鼓錢刀，從來設官局。還得便高堂，無辭縻逸躅。颺帆江湖思，木脫天地肅。楓葉紫斕斒，蓼花紅{罒/彔}𦌊。津吏曉來迎，溪僧夜留宿。至止事方簡，優游從所欲。江城豐稻粱，水市多魚蔌。三載奉甘飴，百錢飽家族。自有綵衣華，勿歎藍袍綠。行年未三十，氣壯顔如玉。行義日以聞，焉能長碌碌。終列侍臣班，耀我同年錄。且賦白華詩，唱作離筵曲。
孟郊常貧苦，忽吟不貧句。爲喜玉川子，書船歸洛浦。迺知君子心，所樂在稽古。漢公得高科，不足唯墳素。二年佐棠陰，眼黑怕文簿。躍身入三館，爛目閱四庫。孟貧昔不貧，孫貧今暴富。暴富亦須防，文高被人妬。
劉生頗少秀，爲學識根柢。丘軻有堂奧，試脚到階砌。楊墨恣荒榛，揮手欲芟薙。携文訪謫居，趣向非權勢。對挹雛鳳下，交言孤鶴唳。在璞認良玉，行當爲國器。彼茁見靈芽，佇可供王祭。豈止隨衆人，區區一枝桂。宜哉孫漢公，妻之以女弟。吾家兄之子，笄年未伉儷。恨不早相逢，取子爲佳壻。
前日訪潘閬，下馬入窮巷。忽見雙笋石，卧向青苔上。云是馮尊師，秋來留在茲。今說東南行，問我堅乞詩。又見宋閣老，亦言師甚好。欲去天台山，即別長安道。臺閣有羣英，贈別瑰與瓊。琤然滿懷袖，此事殊爲榮。安用徵吾句，吾道方齟齬。老爲八品官，有山未能去。束髮號男兒，出處貴得宜。出則學臯夔，獨立稱帝師。處則同喬松，决起如冥鴻。誰能似蚯蚓，蟠屈泥土中。師行甚可羨，雲鶴無覊絆。爲我持此詩，題于桐栢觀。
物形固天造，物景不自勝。泉乎未遇人，石罅徒流迸。宮相政多暇，行樂躡巖磴。發蒙漲爲溪，幽致茲焉盛。唐賢大曆後，峭壁刻名姓。我來一何暮，今秋始乘興。山勢環有缺，山門壺引柄。乍挹清泚姿，頗愜幽閑性。味將春茗宜，光與曉嵐暝。架竹落僧厨，遠聲入清磬。何當宿禪室，欹枕終夜聽。飲多病骨換，照久塵逈。銷盡謫居愁，無心治歸艇。
崖石何鑿鑿，渤潏湧山脚。含虛光可鑒，倒影壁如削。瀰漫到前溪，支脈通遠壑。白龍乃神物，胡此戀一勺。勢能爲霖雨，力可興雷雹。上天未有命，茲焉縮頭角。應防困螻蟻，泥蟠詎敢躍。葅醢曾是憂，豢養殊非樂。亦如君子道，出處貴先覺。吾生苦遷謫，未免郡政縛。偶來泉畔坐，感興題秋籜。斗藪纓上塵，試就清漣濯。聊將一掬水，洗我面慚怍。日暮不忍歸，風埃滿城郭。
漲溪者爲誰，人骨皆已朽。我來尋故跡，溪荒亂泉吼。惜哉幽勝事，盡落唐賢手。唯餘舊時月，團團照山口。
茲亭廢已久，厥趾猶在哉。清風爲我起，疑有精靈來。神交念宮相，臨砌傾一杯。迴頭問黄菊，寂寞與誰開。
荒臺隠層碧，雲磴踰百尺。攀蘿試一上，依然有遺跡。掌舒舊砌平，屏卓諸峰直。憑高聊寫望，孤懷念鄉國。長安不可見，但對金烏赤。傾盡葵藿心，庶免浮雲隔。
碧洞何眈眈，呀然倚山根。朝雲出如嘔，暮雲歸如吞。大塊氣不死，茲爲玄牝門。怪石擁左右，勢若貙虎蹲。旁行數十步，漆黑不可捫。安得鞭燭龍，爲吾前馳奔。尋盡神仙窟，一一知其源。
泠泠庶子泉，落落陽冰筆。雲氣勢崩垂，龍蛇互蟠屈。嶧山既劘滅，石鼓又缺失。唯茲數十字，遒勁倚雲窟。模印徧華夷，流傳耀緗帙。書誠一藝爾，小道詎可忽。乃知出人事，千古名不沒。
古藤何樛蟠，低蔭庶子泉。童童若青蓋，挂在絕壁前。月穿波影碎，露滴岸聲圓。曉籠使君醉，夜覆溪僧禪。昔之好事者，爲作出偶然。人亡藤已朽，猶得聲名傳。我欲移青松，植向泉眼邊。既圖歲月久，復取節操全。所爲亦一時，所期或千年。庶吾不朽名，長與偃蓋懸。
西門送僕射，鞍馬照路光。南門送貳卿，冠蓋遥相望。東門送郎吏，艤舟隋堤傍。郎吏誠隔品，同直白玉堂。丈人况知己，振拔在舉場。憐才惜我去，深勸離別觴。醉中不記事，烟水空茫茫。醒來聞鳴櫓，嘔軋摇斜陽。猶疑在禁中，殘漏寒丁當。迴望銀臺門，五雲遮帝鄉。聚散本如此，升沉庸何傷。丈人名位峻，只欠登巖廊。平居倦朝請，高論思退藏。圃田有別業，古木羅修篁。艸亭寒蕭蕭，池波碧泱泱。嘗云拂袖去，可以傲羲皇。丈人果能爾，識度非尋常。安車比疏廣，辟穀如張良。再拜願丈人，壽考仍康强。自念山野士，不解隨圓方。宦途多齟齬，身計頗悲凉。行將解簪笏，歸去事農桑。幸容操杖履，洒掃近丘牆。
八年困名場，萬里有慈親。吟變閩越聲，衣有京洛塵。况復久相依，知子文行淳。不能致一第，虛作金鑾臣。昔予貶商洛，相送遠涉溱。今予謫滁上，語別清淮濱。途窮與道喪，詎免同沾巾。
北樓出林杪，登覽開病姿。旁带滁州城，雉堞何逶迤。下入刺史宅，却臨統軍池。伊予翰林客，失職方在茲。兩衙簿領外，盡日吟望時。晚窗度急雨，夏木交繁枝。淮南氣候殊，經秋囀黄鸝。簷前有山果，採掇亦甘滋。樽中有官醖，傾酌任醇醨。忘機得真趣，懷古生遠思。念昔李太尉，落落邦家基。下筆到西漢，料兵如六奇。謫官來此郡，鬰鬰持一麾。嘗作懷嵩樓，記文悲盛衰。甚得進退理，深明禍福機。未幾再入用，斯言忽如遺。君恩匪膠柱，天殃若影隨。六月萬里行，炎荒竟不歸。功成又名遂，不退將安之。姑以人事較，勿憑天命推。矧予草澤士，被褐復羹藜。謬因弄文翰，八載侍丹墀。三入承明盧，古人期並馳。玉堂百日罷，所累非文詞。强仕未爲老，望郎不爲卑。淮邊永陽郡，人物自熙熙。費用量所入，豐約從其宜。一妻本糟糠，不識金翠施。三男無庶孽，詎愛紈綺貲。甘貧絕誅求，易退無覊縻。五十擬歸耕，何必懸車期。且予望衛公，雲龍與山麋。唐賢昔際遇，文雅道光輝。進士取將相，易于俯拾棋。自從五代來，素風已陵遲。干戈爲政事，茅土輸健兒。儒冠筮仕者，僅免寒與饑。至今明聖代，此風猶未移。自無經濟術，烏用碌碌爲。歸歟復歸歟，無忘北樓詩。
罷直出玉堂，詔授尚書郎。朝僉假郡印，承乏來永陽。喜開黄紙書，云替劉職方。職方老狀頭，疇昔名擅場。宦游三十載，寸進鴛鷺行。未出六品班，鬚鬢已垂霜。顧予新進生，遭時恣翱翔。綸闈與內署，掌誥侍玉皇。夜召赴浴殿，春遊醉柏梁。晚出銀臺門，朝服含天香。爲儒能到此，自道摩穹蒼。今年四十二，典郡清淮旁。卧錦郎位正，腰金服色光。見君深自愧，撫己庸何傷。古人重交代，子孫不相忘。西掖替左司，劉白形詩章。况我忝翰林，而君列文昌。待將官與氏，山寺題修篁。共保不朽名，他年比甘棠。昇沉何足道，聚散安有常。且當唱此詩，爲君送離觴。
吾嘗入深山，谿谷寒且沍。杉檜頗凌雲，歲月自朽蠹。般輸目不見，何由用斤斧。東山大夫松，中岳金雞樹。秦政本獨夫，則天乃淫嫗。名號被常材，所幸因一顧。爲木豈有命，偶然生要路。誰取澗底松，立作明堂柱。
白髮不相饒，秋來生鬢邊。黑花最相親，終日在眼前。老態固具矣，宦情信悠然。唯當共心約，收拾早歸田。
爲郡得官醖，月給盈三斛。地僻少使車，時清罕留獄。老大復遷謫，吾懷頗幽獨。嬋娟樓上月，爛漫池邊菊。東院與西亭，翛翛風弄竹。對此不開樽，騷人應慟哭。獨酌入醉鄉，陶然瞑雙目。醒來成浩歎，胡爲事口腹。彝酒書垂誡，羣飲聖所戮。漢文亦禁酒，患在糜人穀。自從孝武來，用度常不足。榷酤奪人利，取錢入官屋。古今事相倍，帝皇道難復。吾無奈爾何，更盡杯中淥。
蹷張見舊史，强弩亦古官。如何壯夫事，今作儒者歡。罰郡在僻左，時清政多閑。戎裝命賓侶，作此開愁顔。吳弩號健捷，僕夫爲吾彎。正侯廢已久，畫紙爲雕盤。日暈生幾重，挂壁何團團。記籌鼓聲急，中的酒量寬。誠非軍旅事，亦有堵牆觀。安得十萬枝，長驅過桑乾。射彼老上庭，奪取燕脂山。不見一匈奴，直抵瀚海還。北方盡納款，獻壽天可汗。吾徒久不武，干祿爲饑寒。所得纔升斗，齷齪在朝班。不如執戈士，意氣登韓壇。笑擁白玉妓，醉馳黄金鞍。郎官一生俸，供爾數月間。儒將古所重，料兵如轉丸。誰知戴章甫，終老弄辛酸。偶因兒戲爲，痛念邊事艱。臨風自慷慨，素髮衝儒冠。
野蠶自成繭，繰絡爲山紬。此物産何許，萊夷負海州。一端重數斤，裁染爲吾裘。守黑异華楚，示儉非輕柔。燻香則無取，風雪曾何憂。朝可奉冠带，夜以爲衾裯。晏嬰三十年，庶幾跡相侔。季子苦貂弊，吾服仍爲優。不恥狐貉者，亦當師仲由。况我屢遷謫，行將耕故丘。映髮垂鷺頂，植杖昂鳩頭。袖寬可以舞，老農即爲儔。紫綬挂君門，任爾爭封侯。
元精育萬彙，羽族何茫茫。爲怪有鴟鴞，爲瑞稱鳳皇。鳳皇不時出，未識五色章。吾生在鄒魯，風土殊遠方。鳴鳩隨乳燕，日夕巢我梁。翩翾雜鳥雀，穿屋率爲常。又從筮仕來，五年居帝鄉。更直入承明，侍宴趨未央。上林聞鶑囀，巧舌如笙簧。鴟鴞徒知名，聞見實未嘗。頃年謫商山，聽之已悲凉。今茲出內庭，罰郡來永陽。誰知爾鸋鴂，營巢在城牆。年加睡漸少，秋盡漏且長。鳴嘯殊不已，歷歷含微霜。孺人泣我右，稚子啼我傍。吾心非達士，詎免亦倀倀。人生縱百歲，忽若石火光。其間有窮通，幽昧難自量。我愛臯與夔，峨冠虞舜堂。簫韶聞九成，丹穴來鏘鏘。又愛閎與散，陳力遇文王。鸑鷟聽岐山，多士周道昌。嗟嗟漢賈誼，年少謫南荒。故有鵩鳥賦，倚伏理甚詳。郇公暨鄴侯，放逐同一邦。夜深聞此鳥，韋公涕霑裳。李侯舉酒令，斯音非不祥。坐客如不聞，罰之以巨觴。遂使惡鳥聲，聽之靡所傷。贊皇貶袁州，懷鴞義亦臧。乃知昔賢哲，未免亦悽遑。况予不肖者，冒寵登朝行。報國惟直道，謀身昧周防。四年兩度黜，鬢髮已蒼蒼。雖得五品官，銷盡百煉鋼。何當解印綬，歸田謝膏粱。教兒勤稼穡，與妻甘糟糠。鳳來非我慶，鴞集非吾殃。優游盡天年，身世俱可忘。
經年厭粱肉，頗覺道氣渾。孟春奉齋戒，敕厨唯素飱。淮南地甚暖，甘菊生籬根。長芽觸土膏，小葉弄晴暾。采采忽盈把，洗去朝露痕。俸麵新且細，溲攝如玉墩。隨刀落銀鏤，煮投寒泉盆。雜此青青色，芳草敵蘭蓀。一舉無孑遺，空媿越盌存。解衣露其腹，稚子爲我捫。飽慚廣文鄭，饑謝魯山元。况吾草澤士，藜藿供朝昏。謬因事筆硯，名通金馬門。官供政事食，久直紫微垣。誰言謫滁上，吾族飽且溫。既無甘旨慶，焉用品味繁。子美重槐葉，直欲獻至尊。起予有遺韵，甫也可與言。
丙申二月七，是夕月離畢。春雲忽霮䨴，春雨復蒙密。綿綿殆三旬，不見天上日。謫官在淮甸，幽抱常鬰鬰。豈無瑯邪山，泥濘不可出。空庭唯蚯蚓，得勢互蟠屈。乘茲積陰氣，小穴恣出沒。山禽忽飛下，長嘴啄深窟。倒曳方力爭，强吞遽全失。食土與巢林，上下非儔匹。胡然羅此酷，不能保微質。嗟嗟彼羣小，傾奪事匪一。儀鳳去九夷，神龍入泉室。如何役吾眼，瞻視此小物。歸來因浩歎，自悔成詩筆。
滁民带楚俗，下俚同巴音。歲稔又時安，春來恣歌吟。接臂轉若環，聚首叢如林。男女互相調，其詞非奔淫。修教不易俗，吾亦弗之禁。夜闌尚未闋，其樂何愔愔。用此散楚兵，子房謀計深。乃知國家事，成敗因人心。
楊君江左士，文律何飄飄。人言未冠時，作賦凌洞簫。甲科中南國，通籍趨東朝。轗軻位不進，陶潜還折腰。宰邑向蜀道，龿蒲忽興妖。官小力不支，奔竄避槍刀。朝廷責守土，黜入縣佐僚。昨朝寫孤憤，遺我有客謠。伊予亦左遷，諷之心無憀。人生一世間，否泰安可逃。姑問道何如，未必論卑高。自古富貴者，撩亂如藜蒿。德業苟無取，未死名已消。豈期顔子淵，不朽在一瓢。推此任窮達，其樂方陶陶。達則爲鵾鵬，窮則爲鷦鷯。垂天與巢林，識分皆逍遥。
我罷內庭職，出臨永陽民。永陽民雖庶，未免多饑貧。富之既無術，齪齪爲謹身。可堪今夏旱，如燎復如焚。厥田本塗泥，坐見生埃氛。稚老無所訴，嗷嗷望穹旻。食祿憂人憂，蚤夜眉不伸。促决獄中囚，徧禱境內神。楚辭有山鬼，廟貌羅水濱。胡法有浮圖，寺宇連城闉。齋莊命寮寀，供給抽俸緡。鼓笛迎湫水，香花照金輪。誠知非典故，且慰旱熯人。偶與天雨會，霶霶四郊勻。插秧復修堰，野叟何欣欣。可辦官賦調，亦免農艱辛。燮調頼時相，感應由聖君。于吾復何有，敢望歌頌云。清流楊水部，德與我爲鄰。仇香官位屈，何遜詩格新。見投賀雨篇，言自人口聞。夫君蓋私我，過實豈相親。爲霖非我事，職業唯詞臣。若有民謠起，當歌帝澤春。庶使採詩官，入奏助南薰。
前年寒食節，待詔直內庭。休假百官出，獨掩深嚴扃。近侍不敢醉，賜酒空滿瓶。閑就通中枕，時聞索上鈴。思入無何鄉，兀然欲忘形。去年寒食日，滁上忝專城。山歌喧里巷，春物媚池亭。永陽溪水淥，琅邪山色青。謫宦自消遣，不敢誇獨醒。往往取官醖，時時對花傾。醉來念身世，翻使淚縱橫。今年蒞淮海，時節又清明。堆案有留事，聽歌無歡聲。胥徒費簿領，使客煩送迎。狴牢未空歇，堰埭勞修營。衰病力不支，懶慢性已成。虛花滿雙目，素髮添幾莖。酒肴略無味，妓樂固難聽。誰言寒食下，終日取茶烹。屯田布素交，屈此關市征。昔年同應舉，典衣飛巨觥。博士東觀客，求官得步兵。况且丹陛前，同爲出谷鶑。殿丞尹我邑，桑梓復弟兄。吏隠掌鹺茗，終朝看道經。三賢宴會少，七夕休假并。何不策我馬，廢苑尋放螢。何不蕩我舟，樓基訪摘星。三春景欲盡，九曲波始平。居然逼吏役，頓此阻交情。老態厭春華，病身憂宿酲。如水若不改，藉糟亦胡寧。解印蓄素志，吟詩露丹誠。維揚非所愛，有便即歸耕。
冥心閱羣動，亦各趨所安。胡爲名利人，戚戚常鮮歡。吾生四十四，結佩呼郎官。掌言入綸閣，待詔直金鑾。匪謂得祿少，所嗟行道難。前年謫滁上，憂畏雙鬢殘。頼有琅邪溪，時濯塵纓冠。朝僉徙淮海，任重力易殫。君恩詎可報，感激涕汍瀾。民瘼不能治，惻隠情悲酸。況復多病身，名宦心已闌。歸田未果决，懷祿尚盤桓。公退何所適，池亭一凭欄。旭日媚春卉，微風生鳴湍。呵僮勿挾彈，留客不持竿。用冀魚鳥馴，熙熙肆遊觀。神仙未可學，吏隠聊自寬。孤吟刻幽石，此義非考槃。
卜葬得假告，南出安上門。鞭馬六十里，暮投中書村。村翁館我宿，茅屋欲黄昏。有客忽投刺，自稱一品孫。氣貌不凡俗，因爲開酒樽。坐久問家諜，其族大且繁。池州有清節，濫觴登洪源。太傅擅鴻筆，入相又出藩。其家本開封，改號一何尊。至昱始六代，布衣老丘樊。跨馿入府縣，驅犢耕郊原。家廟固已毀，國史空具存。盛德百世著，功必格乾坤。高太已不祀，羨絪何可論。况復起章句，乘時寵便蕃。子孫雖替陵，尚得守田園。我愛三代時，法度有深根。卿大夫稱家，世世奉蘋蘩。四民有定分，宦路無馳奔。自從雜伯道，傾奪日喧喧。脫耒秉金鉞，吮筆乘朱軒。朝榮又暮辱，容易如掌翻。古道不可復，頹波益以渾。何况度木者，倒置輪與轅。我亦起白屋，兩朝直紫垣。蔭子有官常，賞延弟與昆。盡待食人祿，將何報君恩。農桑國之本，孝義古所敦。吾族不力穡，終歲飽且溫。雖非享富貴，亦以蠹黎元。唐賢尚消歇，我輩奚足言。呼兒諷此詩，播在篪與塤。
次公治潁川，仁政被一方。神物不藏瑞，茲焉集鳳皇。在昔奏簫韶，舜庭來蹌蹌。西伯有至化，亦見鳴岐陽。仲尼豈無德，已矣空悲傷。夫何刀筆吏，而能致殊祥。我來過荒陂，烟草但蒼蒼。緬懷漢循吏，史筆恐未詳。
郡城無大小，雉堞皆有樓。其間著名者，不過十數州。吹簫事遼夐，仙跡難尋求。庾公在九江，締構何風流。謝守鎮宣城，疊嶂名有由。東陽敞八詠，吾聞沈隠侯。白雪架郢中，調高難和酬。黄鶴倚鄂渚，仙去事悠悠。贊皇謫滁上，作賦懷嵩丘。樓居出俗態，澤國多勝遊。好景不遇人，安得名存留。齊安古郡廢，移此清江頭。築城隨山勢，屈曲復環周。茲樓最軒豁，曠望西北陬。武昌地如掌，天末入雙眸。平遠無林木，一望同離婁。山形如八字，會合勢相勾。三國事既遠，六朝名亦休。近從唐末來，爭奪互仇讎。斯樓備矢石，此地控咽喉。終朝望烽燧，連歲事戈矛。可憐好詩景，牢落無人收。皇家統萬國，遠邇盡懷柔。三聖四十年，蕩蕩文德修。淮甸爲內地，黄岡壓上游。儒冠假郡印，踐更若公郵。況多辦職吏，誰肯恣吟謳。伊余何爲者，竊慕騷人儔。兩朝掌文翰，十年侍冕旒。去歲出西掖，謫居抱窮愁。日日江樓上，風物得冥搜。何人名月波，此義頗爲優。西南新桂魄，初上懸玉鈎。曉瀨清且淺，漂蕩影沉浮。三五金波滿，夜光如暗投。驪龍弄頷珠，晃朗照汀洲。澹臺拔寶劍，碎璧斬長虬。冰輪曉入地，推下赤金毬。闌干四五星，斜漢印清秋。誰家上元燈，兒戲刳𦸈𧁾。此景吟不出，謾使聲呦呦。千里畫圖闊，四時詩興幽。野花媚宮纈，芳草鋪碧紬。火雲照沙浦，暴雨傾瓦溝。白亂蘆花散，紅殷蓼穗稠。簷冰垂若綆，雪片大于鷗。江蘺煙漠漠，官柳雨颼颼。舟子斜盪槳，牧童倒騎牛。水獺有時戲，江豚頗能泅。山鳥奏竽籟，落霞展衾裯。魚網雪離離，酒旗風飂飂。旅懷雖自適，詩物奈相尤。右顧徐邈洞，精靈知在否。左瞰伍員廟，荒隙令人羞。樓中何所有，官醖湛蚍蜉。棋枰留客坐，琴調待僧抽。橘苞鄰藥鼎，詩筆間茶甌。平生性幽獨，寂寞誰獻酬。官常已三黜，懷抱罹百憂。凭欄憶王粲，望闕同子牟。自甘成潦倒，無復事聲猷。身世喻泡幻，衣冠如贅瘤。放意無何鄉，誰分親與仇。寓形朝籍中，毀譽任啁啾。君恩無路報，民瘼無術瘳。唯慚戀祿俸，未去耕田疇。題詩郡樓上，含毫思夷猶。功名非范蠡，何必泛扁舟。
重衾又重茵，蓋覆衰孏身。中夜忽涕泗，無復及吾親。須臾殘漏歇，吏報國忌辰。凌旦騎馬出，溪冰薄潾潾。路傍饑凍者，顔色頗悲辛。飽暖我不覺，羞見黄州民。昔賢終祿養，往往歸隠淪。誰教爲妻子，頭白走風塵。修身與行道，多愧古時人。
商山春夏旱，旱雷不降雨。及秋又霖霪，雷聲時一舉。南山復北山，渹礚若贙虎。君子容必變，所以敬天怒。無乃豐隆鬼，恣意撾雷鼓。此怒既非天，敬之亦奚取。
秋霖過百日，歲望終何如。嘉穀就穗生，茁茁垂青鬚。宿麥未入土，大田多泥塗。河闊不辨馬，原高恐生魚。時政苟云失，生民亦何辜。雨若是天淚，天眼應已枯。
山雲百日雨，山水十丈波。田疇與道路，一夕成江河。巨石大於甕，吹轉如蓬窠。夏旱既損麥，秋潦復無禾。津梁盡傾壞，商販絕經過。斗米二百金，吾生將奈何。安敢比夷齊，愚聖不同科。應如元魯山，餓死深山阿。
女命在于色，士命在于才。無色無才者，未死如塵灰。虎丘真娘墓，止是空土堆。香魂與膩骨，銷散隨黄埃。何事千百年，一名長在哉。吳越多婦人，死即藏山隈。無色固無名，丘冢空崔嵬。唯此真娘墓，客到情徘徊。我是好名士，爲爾傾一杯。我非好色者，後人無相咍。
樂天曾守郡，酷愛虎丘山。一年十二度，五馬來松關。我今方吏隠，心在雲水間。野性羣麋鹿，忘機狎鷗鷳。乘興即一到，興盡復自還。不知使君貴，何似長官閑。
惜哉吳王墓，秦帝嘗開破。應笑埋金玉，千年賈餘禍。不待虎迹銷，已聞鮑車過。又是驪山頭，炎炎三月火。
江東多果實，橄欖稱珍奇。北人將就酒，食之先顰眉。皮核苦且澀，歷口復棄遺。良久有迴味，始覺甘如飴。我今何所喻，喻彼忠臣詞。直道逆君耳，斥逐投天涯。世亂思其言，噬臍焉能追。寄語採詩者，無輕橄欖詩。
明時巧言士，亂世佞倖郎。佞倖惟苟且，巧言頗包藏。爲惡雖不同，同歸於覆亡。
釋褐來成武，初官且自强。位卑松在澗，俸薄葉經霜。雨菌生書案，饑禽啄印床。猶驚寫秋卷，槐砌落花黄。
閑思蓬島會羣仙，二百同年最少年。利市襴衫拋白紵，風流名紙寫紅牋。歌樓夜宴停銀燭，柳巷春泥污錦韉。今日折腰塵土裏，共君追想好淒然。
健羨魚臺景最奇，鮑參軍到語多時。波平綠野懸魚網，木脫空城露酒旗。錦擲鮮鱗紅撥剌，雪翹寒鷺白䙰褷。仍誇縣尹風騷客，應有秋來唱和詩。
吏隠寧陵縣，琴堂枕古河。家山隔江遠，風雨過船多。假日親尋藥，公庭自種莎。相逢如舊識，執手動勞歌。
年少辭榮自古稀，朝衣不著著斑衣。北堂侍膳侵星起，南畝催耕冒雨歸。種竹野塘春筍脆，採蘭幽澗露牙肥。伊予自是徒勞者，未得同尋舊釣磯。
移任長洲縣，扁舟興有餘。篷高時見月，棹穩不妨書。雨碧蘆枝亞，霜紅蓼穗疏。此行紆墨綬，不是爲鱸魚。
移任長洲縣，辭親淚滿衣。折腰雖未免，搔首欲何歸。曉白霜華重，晴紅栗葉飛。江頭鷗鳥在，應怪不忘機。
移任長洲縣，孤帆冒雨行。全家隨逆旅，一夜泊江城。身世漂淪極，功名早晚成。惟當泥尊酒，得喪任浮生。
移任長洲縣，窮秋入水鄉。江涵千頃月，船載一篷霜。竹密藏魚市，雲疏漏雁行。故園漸迢遞，烟浪白茫茫。
移任長洲縣，沿流漸入吳。見碑時下岸，逢店自徵酤。野廟連荒冢，江禽似畫圖。高堂從別後，應夢宿菰蒲。
吟入惠山山下寺，古泉閑挹味何嘉。好拋此日陶潛米，學煮當年陸羽茶。猶負片心眠水石，略開塵眼識烟霞。勞生未了還東去，孤棹寒篷宿浪花。
寺牆圍著碧孱顔，曾是當年海湧山。盡抱好峰藏院裏，不教幽景落人間。劍池草色經冬在，石座苔花自古斑。珍重晉朝吾祖宅，一迴來此便忘還。
南徐城古樹蒼蒼，衙府樓臺盡枕江。甘露鐘聲清醉榻，海門山色滴吟窗。直廬久負題紅葉，出鎮何妨擁碧幢。聞說秋來自高尚，道裝筇竹鶴成雙。
記言彩筆罷摛華，郡閣高閑似道家。琴院坐聽江寺磬，郡樓吟見海山霞。春園遺母親燒筍，夜榻留僧自煮茶。應笑陶潛未歸去，折腰奔走在泥沙。
毗陵古郡接江堧，赴任琴書共一船。下岸且尋甘露寺，到城先問惠山泉。秋蟾吐檻供吟興，野鶴偎床伴醉眠。官散道孤詩格老，算應雙鬢更皤然。
兩朵春雲墮世間，霜臺乞與縣僚看。骨含仙氣生來瘦，羽插天風過處寒。唳別繡衣聲寂寞，舞隨藍綬意闌珊。今朝窗外頻相顧，應怪頭無獬豸冠。
同年事分幾般同，墨綬逶迤一郡中。仙桂並枝攀月魄，縣花交影笑春風。分莎種就尋僧逕，借竹編成養鶴籠。公暇不妨閑唱和，免教來往遞詩筒。
歲暮洞庭山，知君思浩然。年侵曉色盡，人枕夜濤眠。移棹燈摇浪，開窗雪滿天。無因一乘興，同醉太湖船。
除夜在天涯，共君同憶歸。夢中傾壽酒，堂下著斑衣。臘雪通宵舞，梅花到處飛。更堪洞庭宿，愁思倍依依。
郡僚方賀正，獨宿太湖稜。階下羞爲吏，船中祗載僧。折梅和薄雪，煮茗對孤燈。應笑排衙早，寒靴踏曉冰。
甃石封苔百尺深，試茶嘗味少知音。唯餘半夜泉中月，留得先生一片心。
南面修文德，東吳納土疆。蒼生思撫育，丹詔擇循良。烏府官新轉，龍頭桂舊香。渡江驄馬瘦，垂地繡衣長。綸閣材知屈，蘇臺俗必康。恩流一車雨，威凜柏臺霜。休假尋山寺，行春泊野塘。白公是前政，魯望有維桑。求瘼心雖切，頤神道豈妨。煎茶虎丘井，搗藥木蘭堂。筍蕨供家饌，園林著道裝。擊筇教鶴舞，收橘待僧嘗。迎使朝衣穩，娛賓綺席張。犬聲銷巷陌，鶑舌動笙簧。冷句題秋葉，孤琴貯夜囊。歌樓寒月白，飲舫晚波凉。官業除苛法，家風襲雅章。豸冠危肅物，象簡醉橫床。熊軾淹寧久，鼇頭譽轉芳。南園休命侶，北闕即徵黄。清貴容誰見，遭逢合自强。字人叨屬邑，畏德每循牆。名品知懸隔，孤危俟薦揚。折腰休太息，青眼異尋常。岱岳容拳石，滄溟納濫觴。扶摇如借便，羽翼必高翔。從事員多闕，徒勞跡可傷。金臺雖載築，珠履未成行。始隗前言在，依劉後進光。免教青史上，徒美一燕王。
東鄰誰種竹，偏稱長官心。月上分清影，風來惠好音。低枝疑見接，迸筍似相尋。多謝此君意，牆頭誘我吟。
天子優賢是有唐，鑑湖恩賜賀知章。他年我若功成去，乞取南園作醉鄉。
縣前蘇小舊荒墳，應作行雲入夢頻。猶勝白公尉盩厔，庭花剛喚作夫人。
薄宦苦流離，壯年心已衰。鶑花愁不覺，風雨病先知。曉月晃竹屋，寒苔疊槿籬。無人慰幽寂，庭柳自低垂。
金鼎鹽梅偶未和，位高猶說野情多。宮牆月上開琴匣，道院風清響藥羅。留客旋燒含露筍，倩僧教種耐霜莎。孤寒知有爲霖望，未忍江頭釣淥波。
松江江寺對峰巒，檻外生池接野灘。幽鷺靜翹春草碧，病僧閑說夜濤寒。晨齋施筍唯溪叟，國忌行香祇縣官。盡日門前照流水，塵纓渾疑濯汍瀾。
當年辭氣壓朱雲，老作皇家諫諍臣。章疏罷封無事日，朝廷猶惜直言人。題詩野館光泉石，講易秋堂動鬼神。棘寺下僚叨末路，齋心唯願秉陶鈞。
江南江北接王畿，漕運帆檣去似飛。父子有才同富國，君王無事免宵衣。屏除姦吏魂應喪，養活疲民肉漸肥。還有文場受恩客，望塵情抱倍依依。
雪乾朱澹殞仙姿，千歲無徵事可悲。埋瘞肯饒鸚鵡塚，飛鳴不到鳳凰池。遺翎尚在飄松逕，舊跡猶存傍槿籬。應得羽人尸解術，夜來何處啄靈芝。
梅爛荷圓六月天，歸帆高背虎丘烟。到時自是成行雁，別處休聽滿樹蟬。賣劍爲賒吳市酒，携家猶借洞庭船。待看春榜來江外，名占蓬萊第幾仙。
祭廟迴來略問禪，蘇牆莎逕碧山前。風疏遠磬秋開講，水響寒車夜救田。藍綬有香花菡萏，竹窗無寐月嬋娟。自慚政術貽枯旱，忍卧松陰漱石泉。
陽山山下草庵深，寂寂香燈對遠岑。莫怪相看總無語，坐禪爲政一般心。
宦途日日與心違，人事紛紛任是非。却爲遊山置行李，漁家船舫道家衣。
廊壞空留響屧名，爲因西子遶廊行。可憐伍相終朝諫，誰記當時曳履聲。
何處見清輝，登樓正午時。莫辭終夕看，動是隔年期。冷濕流螢草，光凝宿鶴枝。不禁鷄唱曉，輕別下天涯。
經略十三州，東南帝不憂。二年辭玉砌，幾夜夢珠旒。旌旆雖遐適，江山是勝遊。風謠隨處採，民瘼盡心求。報國機鈐密，供吟景象幽。煮茶溪畔寺，望月海邊樓。步武思龍尾，琴書在鷁舟。聽泉調玉軫，拂石試銀鈎。古畫多收買，新詩寡和詶。酒醒聞瀑響，睡起見潮頭。奉使時將久，歸朝禮必優。一麾先出守，萬戶待封侯。遇主當宜貴，遺材亦合收。此身居下位，無路畫良籌。已悔田園廢，堪驚鬢髮秋。憑誰念寒苦，祇自擬歸休。僻甚陶元亮，貧過魯仲由。品題殊不濫，清濁肯同流。復命期三接，陳詩說四愁。薦雄如有便，還解殺身酬。
葦篷疏薄漏斜陽，半日孤吟未過江。唯有鷺鷀和我意，時時翹足對船窗。
邦計動宸衷，時賢蒞浙東。量寬吞渤澥，氣直稟崆峒。捧詔瑶池下，辭班玉筍中。饋糧蕭相國，制禮叔孫通。舉措敦儒行，談諧有古風。冀方思舊政，江表佇成功。吏畏嚴霜白，民歌愛日紅。勤王雖運智，修道豈妨公。旋種烟莎逕，閑科雨竹叢。養成丹頂鶴，瘦盡雪花驄。移石情無倦，抄書俸不充。晨餐燒露筍，秋句寫霜楓。棋閣連花塢，書窗映燭籠。僧傳栽樹法，客獻遞詩筒。飲席螺爲盞，吟舟葦作篷。按琴苔院冷，搗藥月堂空。清白成家計，操修達聖聰。即徵歸象闕，清秩冠鴛鴻。
江城寒食下，花木慘離魂。幾宿投山寺，孤帆過海門。篷聲潑火雨，柳色禁烟村。定省高堂後，斑衣減淚痕。
數里新萍夾岸莎，春來乘興宿烟蘿。隨風蝴蝶顛狂甚，當路花枝採折多。絳節參差抽苦筍，翠鈿狼籍撒圓荷。湖山滿眼不休去，空羨漁翁雨一蓑。
二年爲吏住江濱，重到江頭照病身。滿眼碧波輸野鳥，一蓑疏雨屬漁人。隨船曉月孤輪白，入座晴山數點春。張翰精靈還笑我，綠袍依舊惹埃塵。
數里春蹊獨自尋，迸犀抽錦亂森森。田文死去賓朋散，拋擲三千玳瑁簪。
綠玉脩脩冷罩烟，一溪春雨洗嬋娟。不知徐福歸何處，丱女童男泣海田。
一夜春雷起舊根，亂披烟籜出溪門。稚川龍過頻回首，認得青青數代孫。
年來潘令鬢初凋，瘦馬青衫耻下僚。藥債漸多醫宿疾，宦情猶切戀明朝。空江梅雨添幽鬰，古縣槐花鏁寂寥。頼有郡侯知己在，每憐憔悴貰金貂。
嶺表榆關路嶮巇，頒條持節兩無辭。四方自是男兒事，萬里歸來聖主知。磧雪舊行閑入夢，貪泉曾飲別留詩。如今已見功名立，休憶當年一桂枝。
詔修僧史浙江濱，萬卷書中老一身。赴闕尚留支遁馬，援毫應待仲尼麟。溟濛雪影松窗曉，狼籍苔花竹院春。還許幽齋暫相訪，却慚陶令滿衣塵。
江東遺跡在錢塘，手植庭花滿縣香。若使當年居顯位，海棠今日是甘棠。
縣齋東面是禪齋，公退何妨引鶴來。長愛座中如洞府，却慚衣上有塵埃。竹聲冷撼秋窗雨，山影青籠曉院苔。最憶去年飛雪裏，煮茶煨栗夜深迴。
前年春牓亞龍頭，詞賦曾推第一流。上直未歸紅藥院，供吟先得白蘋洲。酒醒野寺烹山蕨，公退溪亭狎海鷗。自是吳門折腰吏，滿衣塵土爲君羞。
吏隠江東五六年，歸時猶戀好山川。野僧送別携詩句，瘦馬臨歧當酒錢。吳苑醉逢梅弄雪，隋堤吟見柳垂煙。自言更共秋濤約，未捨四興一釣船。
罷郡歸蘭省，還愁到帝鄉。趨朝騎瘦馬，賃宅住閑坊。命服紆春草，吟髭鑷夜霜。有心憶雲水，無語狎班行。藥債經年欠，文編滿篋藏。教兒誦詩賦，倩客賣囊裝。尋寺誰同步，留僧自拂床。舉公投卷軸，時相覓文章。窮達君雖了，沉淪我亦傷。何當昇大用，吾道始輝光。
樹影池光映曉霞，綠楊陰下吏排衙。閑拖屐齒妨橫筍，靜拂琴床有落花。地脉暗分吳苑水，厨烟時煮洞庭茶。青宮詞客多閑暇，按曲飛觴待歲華。
江城方話舊，捧詔去長安。宦路相逢少，鄉情敘別難。烟波迷曉渡，風雨動春寒。初夏應回首，重期看牡丹。
雲裏寒溪竹裏橋，野人居處絕塵囂。病來芳草生漁艇，睡起殘花落酒瓢。閑把道書尋晚逕，靜携茶鼎洗春潮。長洲懶吏頻過此，爲愛盤飧有藥苗。
開宴曾遊此綴行，五年爲吏別仙鄉。杏園鶑蝶如相識，應怪重來蒨綬香。
御柳差差拂禁牆，菲才何事直仙鄉。坐聞雞唱皇宮近，睡枕魚鬚白日長。簾挂蘚庭微雨霽，研添桐井落花香。春風老盡詩情淡，翻卷青編獨繞廊。
支公兼有董狐才，史傳修成乙夜開。天子遠酬丹詔去，高僧不出白雲來。眉毫久別應垂雪，心印休傳本似灰。若念重瞳欲相見，未妨西上一浮杯。
吳門吏隠過三年，何事陶潜捧詔還。步武已趨龍尾道，夢魂猶憶虎丘山。花開茂苑誰同醉，雪滿梁園獨掩關。會待他年求郡印，劍池重遶碧潺潺。
吏隠金門祗似閑，退朝窮巷懶開關。經年不到公卿宅，五日空隨侍從班。禁漏出花寒歷歷，御泉通市細潺潺。功名未立年猶少，爭忍携琴去舊山。
白獸樽前侍玉除，暫分邦計別宸居。映淮風月供吟筆，拱極星辰伴使車。別岸酒濃桑葉落，野亭霜薄菊花疏。東南莫作三年調，紅藥香繁在直廬。
提筆從戎別帝鄉，官清兼領校書郎。將軍幕下紅蓮媚，詩客袖中丹桂香。吟倚旌旗春過雨，醉聽刁斗夜含霜。金臺莫作多時計，非久應歸振鷺行。
罷調金鼎道光輝，聞說閑園自種薇。書院日斜春睡覺，沙堤人靜早朝歸。吟穿竹逕僧同步，醉遶花庭蝶上衣。却恐優游未終歲，台星依舊照黄扉。
五年黄閣掌陶甄，憂國翻成兩鬢斑。初到廟堂溫樹冷，暫收霖雨岳雲閑。春園領鶴尋芳草，小閣留僧畫遠山。惟有門生苦求見，竹齋花院一開關。
祕省官清住帝鄉，春來春榜探花郎。未吟紅藥歸西掖，且著青衫侍北堂。射策更期揮健筆，騎馿猶得醉閑坊。同年佐邑應相羨，衣上芸香雜桂香。
蘭省方讎乙夜書，襄陽迎侍暫脂車。揮毫偶未歸綸閣，衣錦何妨奉板輿。峴首碑前留馬足，鹿門山下宿僧居。漢臯遊女曾相識，應解鳴璫換佩魚。
東下蘭溪數十程，幾多山水入圖經。科名舊捷仙人桂，縣界遥看婺女星。琴院靜籠江樹綠，敕樓高對海峰青。三年吏隠無嗟嘆，百里封疆似畫屏。
佐幕徐方鬢未秋，官升芸閣更風流。姓名舊在鶑遷榜，詩什重題燕子樓。漸有俸錢供藥債，應無歸夢到漁舟。公餘時上臺頭寺，珠履金貂共勝遊。
縣連秦漢舊離宮，分付詩人勝武功。带職遠辭書殿去，携家深入畫圖中。庭莎曉潤終南雨，檻竹寒摇渭水風。百里封疆三館客，折腰休歎似陶公。
藥樹吟多且握蘭，藹然公議滿朝端。西垣罷直蒼苔冷，南郡行春綠野寬。蒨旆出過應曜墓，棠陰潜上伏犧壇。鄉心休夢峨眉雪，會顧青蒲憶史丹。
使星躔次入長沙，曉別延英去路賒。數刻漏中承密旨，幾重湖外奉皇華。山行馬拂湘川石，寺宿僧供岳麓茶。迴日期君直西掖，當階紅藥正開花。
百舌關關麥壠青，遠山迎馬翠如屏。禁中已誦相如賦，江外猶看使者星。衣拂茶烟尋水寺，枕欹梅雨泊沙汀。歸期莫過中秋節，侍宴甘泉月滿庭。
乘軺南下興何長，大半江山是故鄉。蠻府好迎天上使，朝賢不爲橐中裝。犀牛出水挨銅柱，颶母扶空卸海檣。復命丹墀莫經歲，北門西掖待翶翔。
斜漢橫空瑞氣浮，橋邊烏鵲待牽牛。長生殿冷時無事，乞巧樓多歲有秋。菡萏晚花清露濕，嬋娟新月暮烟收。華封禱祝華胥夢，誰道神仙不可求。
初過清明野色繁，柳花榆莢撲軺軒。中臺應宿郎官貴，外國占星使者尊。海水無波分島嶼，扶桑見日認藩垣。東夷休請蕭夫子，好把詩書問狀元。
使印星車適舊遊，陶潜今日在瀛洲。科條盡曉三千罪，囹圄應空十二州。蒨綬有香籠驛馬，皇華無暇狎沙鷗。歸來重過姑蘇郡，莫忘題名向虎丘。
密疏封來乙夜看，延英召對議安邊。榮頒紫綬同三品，舊賜朱衣未一年。白獸捧樽斟御酒，金魚垂鬣惹爐烟。從今便有公卿望，休夢天臺瀑布泉。
通悴徐方蒨綬新，老萊衣服暫離身。家君蓮幕開廳事，府帥金貂耀縉紳。戲馬臺荒春寂寞，斬蛇鄉古樹輪囷。公餘應長吟滋味，好寄西垣寓直人。
鮑照貽我羽人衣，下直何妨盡日披。老去自堪將野鶴，客來休更佩金龜。官供謾說青綾被，私便全勝白接䍦。未脫朝簪戀明主，耿懷空作謝君詩。
錦川宜共少年期，四十風情去未遲。蠶市夜歌欹枕處，峨嵋春雪倚樓時。休誇上直吟紅藥，多羨乘軺聽子規。莫學當初杜工部，因循不賦海棠詩。
宛丘分理藉賢明，暫輟詞臣撫百城。職罷掖垣人共惜，郡連京輔自爲榮。休吟紅藥堦前色，且聽長淮枕上聲。駐馬都門相別處，柳黄莎碧上林鶑。
東風初暖酒難銷，五馬行春罷趁朝。道畔棠陰同召伯，堦前蓂莢別唐堯。下車正是嘗新筍，得句何妨寄舊僚。預想郡齋公宴處，桃花凝露柳垂條。
演綸多暇每封章，暫去頒條道更光。郡吏好排紅粉妓，史君曾是紫微郎。樓臺有月新詩出，囹圄無人綠草長。地接清淮足佳致，水村烟塢似魚鄉。
淮陽冰綻柳條新，風物暄妍土俗淳。捧詔暫辭雙闕路，勸農深入四郊春。茶烟靜拂聽琴鶴，穀雨輕籠鋤麥人。贏得褰帷恣吟興，落花飛絮滿車茵。
頒條京輔近吾君，政術高于召信臣。道服日斜披鶴氅，藥畦春暖步龍鱗。歸朝莫指三年調，化俗應蘇一郡人。願作淮陽去思頌，與君刊石慰陳民。
泣辭明主挂冠簪，便約幽雲老舊林。朝請罷來頻典笏，田園歸去只携琴。焚香靜院當山色，曬藥空庭避竹陰。一子得官三品祿，未饒疏傅有黄金。
錦衣西去道何光，卜葬伊川舊釣鄉。留守開筵親舉白，故人垂淚看焚黄。重尋泉石應多感，旋插松楸未著行。一月歸程如有暇，雲間時到讀書房。
出處昇沉不足悲，羨君操履是男兒。左遷郡印辭綸閣，直諫書囊在殿帷。未有僉諧徵賈誼，可無章疏雪微之。朝行孤立知音少，閑步蒼苔一淚垂。
勳業與誰同，蕭何第一功。兩朝行直道，萬國變淳風。微恙妨三接，辭榮動四聰。白麻宣上閣，清洛守離宮。讓表迴宸翰，朝辭泣舜瞳。對深移五刻，官重带三公。鳳浴荀池暖，龍蟠洛邑雄。位尊非借寇，神爽近維嵩。導騎香塵細，肩輿曉霧籠。下車鶗鴂語，開宴牡丹紅。溫樹深嚴夢，甘棠蔽芾叢。趨庭採蘭子，投刺茹芝翁。廣化如靈鷲，天津似綵虹。先皇陵樹老，白傅影堂空。春饌思山蕨，秋屏畫水葓。御泉通廨宇，禁柳映簾櫳。元老優游盛，明君眷注隆。更須歸相府，特地代天工。永佐千年運，重頒九錫弓。不同崔四入，正在亂離中。
元老留司卧雒陽，諫官通理輟鴛行。仲宣舊佐紅蓮幕，裴度新開綠野堂。幾處古碑停馬讀，到時春筍約僧嘗。香山居士真容在，爲我公餘奠一觴。
再入承明舊直廬，腰間仍得佩金魚。重批漢武求賢詔，曾上東方自薦書。紅藥篇章應感動，紫泥封檢未生疏。樊川杜曲休勞夢，日日延英侍玉除。
正向承明戀直廬，年來華髮已侵梳。官清自比乘軒鶴，心小還同畏網魚。西掖永懷王閣老，北門堪歎扈尚書。會當辭祿東陵去，數畝瓜田一柄鋤。
詔書稀少日何長，閑枕通中睡一場。院吏報來丞相出，紫微花影上東廊。
封了詞頭遶砌行，此君相伴最多情。西垣不宿還堪恨，辜負夜窗風雨聲。
霏霏連晝復連宵，紅藥蒼苔也寂寥。唯有御溝堤畔柳，拂簷遮檻不勝嬌。
醉魂吟魄共悽悽，簷溜窗風冷切肌。階下怒蛙休跳躍，浮雲遮日不多時。
忽憶今春暮，宮花照苑牆。瓊林侍游宴，金口獨褒揚。立向勾陳內，宣來帝座傍。丁寧問年紀，委曲敘行藏。屏息聞天語，酡顔醉御觴。近臣多健羨，睿眷豈尋常。盛事誰能及，非才自不遑。厚恩難負荷，薄命果譸張。得罪縻山郡，携家出帝鄉。何時重到此，駐馬淚浪浪。
古縣日初沉，軺車忽見尋。不將遷客累，方認故人心。無酒銷寒漏，挑燈聽遠砧。郟郊千里路，並轡未妨吟。
函關秋霽雁初迴，六里商於曉色開。四皓有靈應笑我，謫官方始入山來。
紀信生降爲沛公，草荒孤壘想英風。漢家青史緣何事，却道蕭何第一功。
侯公緩頰太公歸，項籍何曾會戰機。只見鴻溝分兩處，不知垓下有重圍。危橋带雨無人過，敗葉隨風傍馬飛。半日垂鞭念前事，露莎霜樹映斜暉。
遷客乍離羣，秋砧不忍聞。迴頭戀紅藥，失脚下青雲。尚假金貂冕，猶殘柱國勳。此身未敢死，會擬報明君。
霜乾紅葉飛，遷客思凄凄。處險人垂癭，登山馬跙蹄。籬荒蛬韻苦，雲凍雁行低。此夕應無寐，何煩報曉雞。
稠桑坡險忽摧車，悔戴儒冠出敝廬。已被文章相錯誤，謫官猶載一車書。
行盡兩京路，將登六里山。全家空洒淚，知是幾時還。
遷客由來長合醉，不煩幽鳥道提壺。商州未是無人境，一路山村有酒沽。
平生詩句多山水，謫宦誰知是勝遊。南下閿鄉三百里，泉聲相送到商州。
應制詩篇對玉除，是誰傳寫到商於。昔從蓂莢階前作，今向蓮花座畔書。商嶺未甘隨綺季，漢庭曾忝用相如。山僧莫怪頻垂淚，乍別承明舊直廬。
遷謫獨熙熙，襟懷自坦夷。孤寒明主信，清直上天知。消息還依道，生涯只在詩。惟當諭山水，詎敢詠江蘺。偶歎勞生事，因思志學時。讀書方睹奧，下筆便搜奇。賦格欺鸚鵡，儒冠薄鵔鸃。耕桑都不事，園井未曾窺。必欲縑緗富，寧教杼軸紕。光陰常矻矻，交友盡偲偲。步驟依班馬，根源法孔姬。收螢秋不倦，刻鵠夜忘疲。流輩多相許，時賢亦見推。叨榮偕計吏，濫吹謁春司。僕瘦途中病，馿寒雪裏騎。空拳入場屋，拭目看京師。技癢初調箭，鋒銛欲試錐。甲科登漢制，內殿識堯眉。數刻愁晡矣，三題亦勉之。先鳴輸俊彥，上第遂參差。罷舉身何託，還家命自奇。唯慙親倚戶，敢望嫂停炊。竭力求甘旨，終朝走路歧。貪希仲由來，多廢董生帷。丹桂何時折，孤蓬逐吹移。知憐無國士，志氣自男兒。季子貂裘敝，狂生刺字隳。廣場重考覆，蹇步載驅馳。明代寧甘退，青雲暗有期。禮闈冠多士，御試拜丹墀。澤霧寧慙豹，摶風肯伏雌。重瞳念孤跡，一第忝鴻私。得告還鄉貴，除官佐邑卑。折腰稱小吏，矩步慎初資。枳棘心何恨，松筠操自持。及親家有養，事長禮無虧。銅墨官常改，烟霄雨露垂。縣花聊主管，寺棘且覊縻。吳郡包山側，長洲巨海湄。萬家呼父母，百里撫惸嫠。敢起徒勞歎，長憂竊祿嗤。宦途甘碌碌，官業亦孜孜。政事還多暇，優游甚不覊。村尋魯望宅，寺認館娃基。西子留香逕，吳王有劍池。狂歌殊不厭，酒興最相宜。草織登山履，蒲紉挽舫𥾣。果酸嘗橄欖，花好插薔薇。震澤柑包火，松江鱠縷絲。三年無異政，一篋有新詞。多戀南園卧，俄從北闕追。呈材真樸樕，召對立茅茨。載筆居三館，登朝忝拾遺。紫泥天上降，朱紱御前披。侍從殊爲貴，圖書頗自怡。史才媿班固，諫筆謝辛毗。擬把微軀殺，慙將厚祿尸。安邊上章疏，端拱獻箴規。精鑒逢英主，知憐是首夔。賡歌才不稱，掌誥筆難摛。制曆無多事，詞頭每怯遲。繁陰溫室樹，清吹萬年枝。青瑣霞光透，蒼苔露片萎。御香飄硯席，宮葉落纓緌。看浴池心鳳，閑捫殿角螭。上林花掩映，仙掌露淋漓。對近瞻旒冕，班清辟虎貔。宮簾垂翡翠，御水動漣漪。紀號年淳化，朝元月建寅。攝官捧寶冊，祝壽執樽彝。表案行低折，宮懸聽肅祗。德音王澤潤，謙柄斗杓撝。貴接皋夔步，深窺龍鳳姿。策勳何烜赫，賜紫更萎蕤。蚊力山難負，鵜梁翼易滋。論功慚八柱，受服欲三褫。祇慮殃將至，曾無事可裨。趁朝空俯傴，退食自逶迤。更直當春好，橫行隔宿咨。內朝長得對，駕幸每教隨。瓊苑觀雲稼，金明閱水嬉。賞花臨鳳沼，侍釣立魚坻。拂面黄金柳，酡顔白玉巵。分題宣險韵，翻勢得仙棋。竟舉窺天管，爭燃煮豆萁。恨無才應副，空有表虔祈。睿睠偏稱賞，天顔極撫綏。中官賜文字，院吏捧巾綦。遭遇誠堪惜，功名竊自悲。請纓無壯志，視草亦何爲。未獻東封頌，空鎸北岳碑。深慚專俎豆，長欲議邊陲。但可懷驕子，何須斬谷蠡。胸中貯兵甲，堂上有熊羆。成敗觀千古，施張在四維。兼磨斷佞劍，擬樹直言旗。遇事難緘默，平居疾喔咿。無權逐鳥雀，俛首任狐狸。延尉專刑煞，詞臣益等衰。五花儀久廢，三尺法聊施。書命猶無諂，評刑肯有欺。厚誣凌近侍，內亂疾妖尼。丹筆當無赦，金科了不疑。拜章期悟主，引法更防誰。萋斐終無已，雷霆遂赫斯。如弦傷訐直，投杼覓瑕疵。衆鑠金須化，羣排柱不支。佞權迴北斗，讒舌簸南箕。闕下羊腸險，朝端虎尾危。道孤貽衆怒，責薄頼宸慈。西掖除三字，南山佐一麾。蒼黄塵滿面，揮洒涕交頤。目斷九重闕，魂銷八達逵。尊親遠扶侍，兄弟盡流離。秦嶺偏巉絕，商於更險巇。吾廬何處是，我馬忽長辭。六里山蒼翠，丹河浪渺瀰。分封思衛鞅，割地憶張儀。懶讀三閭傳，空尋四皓祠。畬烟濃似瘴，松雪白如梨。壞舍床鋪月，寒窗硯結澌。振書衫作拂，解带竹爲椸。呼僕泥茶竈，從僧借藥篩。鐘愁上寺起，角怨水門吹。舊友誰青眼，新秋出白髭。烟嵐晴鬰鬰，風雨夜颸颸。我過徒三省，吾生自百罹。初來聞旅雁，不覺見黄鸝。市井採山菜，房廊蓋木皮。野花紅爛漫，山草碧䙰褷。副使官資冷，商州酒味醨。尾因求食掉，角爲觸藩羸。有夢思紅藥，無心採紫芝。瘦妻容慘戚，稚子淚漣洏。暖怯蛇穿壁，昏憂虎入籬。松根燃夜燭，山蕨助朝饑。豈獨堂虧養，還憂地乏醫。跡飄萍渤澥，親老日崦嵫。閣下辭巢鳳，山中伴野麋。風欺秀林木，雲隔向陽葵。屈産遭駑馬，丹山困嚇鴟。悔須分黑白，本合混妍媸。自此韜餘刃，終當學鈍鎚。窮通皆有數，得喪又奚悲。自顧才何者，空憐道在茲。宣尼猶削伐，大禹亦胼胝。用去當如虎，投來且禦魑。避風聊戢翼，得水會揚鬐。琴酒圖三樂，詩章效四雖。魚鬚從典賣，貂尾任傾欹。兀兀拖腸鼠，悠悠曳尾龜。北窗尋蛺蝶，南岸看鸕鷀。山翠樓頻上，雲生杖獨搘。簟閑留曉魄，簷暖負冬曦。松柏寒仍翠，瓊瑶涅不緇。望誰分曲直，祇自仰神祇。吾道寧窮矣，斯文未已而。狂吟何所益，孤憤洩黄陂。
謫宦那堪歎弊帷，承明寓直數年騎。滿階紅藥曾嘶處，六里青山忽斃時。駿骨欲埋金價直，的顱猶愛雪離披。貳車謾道貂冠貴，從此徒行奉一麾。
熊耳如當出檻熊，仙姿孤秀壓諸峰。採芝逋客憐貞質，化石佳人妬麗容。身上霓衣慵整頓，天邊華蓋會裁縫。嫦娥月裏休相笑，萬古應無竊藥蹤。
樣標龍鳳號題新，賜得還因作近臣。烹處豈期商嶺外，碾時空想建溪春。香於九畹芳蘭氣，圓似三秋皓月輪。愛惜不嘗惟恐盡，除將供養白頭親。
獻歲在商州，依然想舊遊。前年捧玉冊，此日對珠旒。御酒堯樽畔，仙韶舜殿頭。自慚非賈傅，宣室詎重求。
賜來三載錦囊盛，今日重看倍覺榮。元白當時皆謫宦，不聞將得御書行。
謫官無俸突無烟，惟擁琴書盡日眠。還有一般勝趙壹，囊中猶貯御書錢。
去年正月十五夜，乾元門上奉乘輿。今年正月十五夜，商洛郡中爲貳車。謫宦門欄偏冷落，山城燈火苦蕭疏。爐灰畫盡不成寐，頼有逍遥一帙書。
窈窕奇峰疊古苔，望秦嶺外勢徘徊。巨靈非疋休期刻，毛女爲鄰合往來。傅粉微茫春雪在，墮鬟浮動曉雲開。好邀上雒王常侍，時就巖前飲一盃。
爲愛一峰形窈窕，豈辭十里路崎嶇。誰知不似陽臺女，別後經宵夢也無。
松杉疏瘦簇山根，樓殿參差對郭門。不惜馬蹄來北寺，爲憐熊耳在西軒。雲生石砌摇寒影，泉汲銅瓶露凍痕。遷客頻來何所得，一叢修竹拂吟魂。
歲暮山城雪，民和歲有秋。深聞五袴詠，聊減貳車愁。凌亂藏溪寺，霏微洒郡樓。凍宜粘酒旆，香好試茶甌。逐吹殊無定，連宵勢未休。仙娥低粉面，熊耳壓峰頭。樹老花重發，川長縞不收。平沉採芝洞，深鎖避賢郵。麋鹿全迷逕，鷹鸇不下鞲。夜村埋古屋，丹水咽寒流。上洛城中客，梁園日下州。前年直綸閣，臘月奉宸遊。六出寒光亂，重瞳喜氣浮。催班臨秘殿，稱賀拱凝旒。漠漠籠天仗，輕輕落御溝。瑶池同皎潔，珠箔助颼飀。民有豐年望，君無旰食憂。佩垂延喜玉，服曜吉光裘。雞樹令開宴，鴛行許命儔。千鍾方灧灧，三爵未油油。舉白朱顔凝，飛文彩筆抽。傳宣須盡醉，御札遣冥搜。晚出蒼龍闕，驕馳紫燕騮。自慚生草澤，人指在蓬丘。薄命誠非據，清途不久留。左遷來僻郡，對景憶瀛洲。謫宦誰還往，貧家自獻酬。敢言無俸祿，且喜潤田疇。鳳閣名雖黜，貂冠命亦優。山中甘散秩，膝下奉晨羞。默默惟思過，陶陶亦自由。摇頭詠詩什，合眼入衾裯。祇恨方于枘，何嘗曲似鈎。詎能悲鵩鳥，早合畏犧牛。玉冷期三爇，蘭香任一蕕。夢中非蛺蝶，世上本蜉蝣。禍福如亡馬，机關喻狎鷗。甘貧慕原憲，齊物學莊周。尚頼遷鶑侶，旁依建隼侯。願隨商洛叟，擊壤頌皇猷。
修篁瑟瑟石磷磷，去謁荒祠不厭頻。四皓古來無事客，貳車今世最閑人。紫芝欲採非仙骨，紅藥曾題是近臣。一奠村醪還獨酌，滿軒松雪照吟身。
六百里巉巖，嵐光霽後添。經年吟未得，盡日看無厭。僧舍青當檻，人家翠滿簷。氣蒸丹水碧，脉潤紫芝甜。嶺礙翻雲鶻，峰遮落海蟾。澗深春有凍，影闊夏無炎。勢鬭嵩并華，名欺霍與灊。石危蹲虎脚，松老咤龍髯。曉榻便欹枕，晴樓懶下簾。未能棲岫幌，猶道佐彤襜。望久衣襟濕，登多屐齒粘。何當隨四皓，深隠避猜嫌。
瑟瑟復潺潺，朝宗去不還。和雲歸漢浦，噴雪下商山。影浸仙娥面，波涵織女鬟。飲猿清滿掬，渡鹿冷侵斑。北潤深通洛，東犇嶮叩關。灌園縈似带，漕磑曲如環。夜枕驚幽夢，秋汀照病顔。玉膏分地脉，銀漢落人寰。漱石藏青鯉，崩沙聚白鷳。村橋微雨後，岸樹夕陽間。翠漲新萍綠，紅浮敗葉殷。貳車時濯足，來伴釣翁閑。
謫宦商於郡，閑門車馬稀。塵侵書命筆，香散入朝衣。燒盡峰巒出，霜晴木葉飛。夜來天欲雪，寒夢不成歸。
歲暮客商山，謫居多晝眠。夢迴紅藥樹，身落紫微天。不得親公事，如何望俸錢。荒城共誰語，除却訪同年。
謫居京信斷，歲暮更凄凉。郡僻青山合，官閑白日長。燒烟侵寺舍，林雪照街坊。爲有遷鶑侶，詩情不敢忘。
大家齊力劚孱顔，耳聽田歌手莫閑。各願種成千百索，豆萁禾穗滿青山。
殺盡雞豚喚劚畲，由來遞互作生涯。莫言火種無多利，禾樹明年似亂麻。
鼓聲獵獵酒醺醺，斫上高山入亂雲。自種自收還自足，不知堯舜是吾君。
北山種了種南山，相助刀耕豈有偏。願得人間皆似我，也應四海少荒田。
畬田鼓笛樂熙熙，空有歌聲未有詞。從此商於爲故事，滿山皆唱舍人詩。
雪引詩情不敢慵，來登高閣犯晨鐘。山僧莫怪多時望，玉立南山萬萬峰。
高車嶺上無人見，南靜川中信馬行。多謝仙娥相管顧，遠擎松雪助詩情。
聞步花磚喜復悲，所悲君較十年遲。銀臺曉入批丹詔，銅鏡秋開鑷白髭。宮錦細袍宣與著，內閑驕馬賜來騎。家門記得咸通事，莫忘論兵夜召時。
紫微新命舊交遊，報到商於寂寞州。天上共分三字貴，山中全減貳車愁。拋離紅藥心無恨，彈拂金貂舞不休。最喜吾家有餘慶，鳳毛還直鳳池頭。
堂上尊親鶴髮垂，十年祿仕不相離。何期膝下承顔日，却是山中謫宦時。未有重茵如子路，空披綵服學嬰兒。全家送爾隨鄉薦，試向朝端獻此詩。
錦里名雖盛，商山艷更繁。別疑天與態，不稱土生根。淺著紅蘭染，深于絳雪噴。待開先釀酒，怕落預呼魂。春裏無勍敵，花中是至尊。桂須辭月窟，桃合避仙源。浮動冠頻側，霓裳袖忽翻。望夫臨水石，窺客出牆垣。贈別難饒柳，忘憂肯讓萱。輕輕飛燕舞，脈脈息媯言。蕙陋虛侵徑，梨凡浪占園。論心留蝶宿，低面厭鶑喧。不忝神仙品，何辜造化恩。自期栽御苑，誰使擲山村。綺里荒祠畔，仙娥古洞門。烟愁思舊夢，雨泣怨新婚。畫恐明妃恨，移同卓氏奔。祇教三月見，不得四時存。繡被堆籠勢，臙脂浥淚痕。貳車春未去，應得伴芳罇。
預憂囊癭病龍鍾，乞得仙方便有功。縱免項如樗里子，也應頭似夏黄公。西暉亭下峰巒碧，南靜川中木葉紅。盡是貳車堪醉處，春來唯恐酒罇空。
掌貢司言耀聖朝，宦途屯否數難逃。雄文自貯胸中甲，直氣誰防笑裏刀。黄閣不登名甚屈，紫垣終老道彌高。君看身後榮多少，兩制門生伴鳳毛。
早折蟾宮第一枝，綸闈恩命苦何遲。久爲俗吏殊無味，合掌王言亦有時。好繼忠州文最盛，應嫌長慶格猶卑。他年莫忘中吳宰，六里山前歌紫芝。
除夜渾疑便白頭，携壺相勸醉方休。敢辭枕上三朝卧，且免燈前一夕愁。薄命我甘離鳳閣，多才君亦滯龍樓。相逢不盡杯中物，何以支當寂寞州。
謫居不敢詠江蘺，日永門閑何所爲。爲謝昭文李學士，勸教枕藉樂天詩。
左宦寂寥惟上洛，窮愁依約似長沙。樂天詩什雖堪讀，奈有春深遷客家。
野桃無主滿山隈，遷客携觴獨自來。盡日馨香留我醉，每春顔色爲誰開。枝穿綠竹渾疑畫，片落丹河去不迴。待約同年一攀折，便如劉阮到天台。
誰信人間是與非，進須行道退忘機。卦逢大壯羝羊困，鄉入無何蛺蝶飛。澤畔衣裳蘭作佩，山中生計竹爲扉。饑腸已共夷齊約，一曲高歌去採薇。
榮枯禍福轉如輪，幽暗難欺有鬼神。天上若無司報者，世間爭向不平人。夏蟲莫怪冰壺色，秋隼休猜月窟身。吾道斯文如未喪，且憑方寸託穹旻。
賢人雖學心無悶，君子須知道自消。德似仲尼悲鳳鳥，聖如姬旦賦鴟鴞。看松好待嚴霜降，試玉宜將烈火燒。青女祝融如不黨，願分頑石與山苗。
人生唯問道如何，得喪升沉總是虛。寧可飛鴻隨四皓，未能魚腹葬三閭。傅巖偶夢誰調鼎，彭澤高歌自荷鋤。不向世間爭窟穴，蝸牛到處是吾廬。
靜算人間事偶然，窮通未必在穹玄。關從白馬欺來度，赦被青蠅暗裏傳。禁樹罷吟紅爛漫，江蘺且詠綠芊綿。放言詩什誰堪贈，焚贈微之與樂天。
三朝文匠百僚師，再秉洪鈞七政齊。一道白麻來玉署，兩條紅燭上沙堤。池波尚浴當時鳳，省樹猶存舊日雞。鑪冶正開無棄物，應憐折劍在塵泥。
聖君宵旰念生民，重命甘盤秉國鈞。引馬但傳三刻漏，喘牛休問四時春。羹和舊鼎黄金鉉，雪壓新堤白玉塵。應念前年獻詩客，謫官無俸不勝貧。
轉輪爭合滯才華，急詔重乘上漢查。繼我已吟紅藥樹，勸君曾賦海棠花。詞隨健筆光綸誥，詩落成都燦綺霞。應笑同時東觀客，商於憔悴似長沙。
武關西畔路巉巖，兩月勞君寄兩緘。鏡裏想添新白髮，篋中猶貯舊青衫。扶頭酒好無辭醉，縮項魚多且放饞。譬似元和張太祝，十年不改舊官銜。
一郡官閑唯副使，一年冷節是清明。春來春去何時盡，閑恨閑愁觸處生。漆燕黄鸝誇舌健，柳花榆莢鬭身輕。脫衣換得商山酒，笑把離騷獨自傾。
今年寒食在商山，山裏風光亦可憐。稚子就花拈蛺蝶，人家依樹繫鞦韆。郊原曉綠初經雨，巷陌春陰乍禁烟。副使官閑莫惆悵，酒錢猶有撰碑錢。
紅桃飛盡綠楊深，獨倚危樓半日吟。六里山川多逐客，貳車官職是籠禽。蓬霑殘雪經秋鬢，葵隔浮雲向日心。身世榮衰不能算，且傾村酒沃愁襟。
數枝香带雨霏霏，雨裏携來叩竹扉。擬戴却休成悵望，御園曾插滿頭歸。
兩株桃杏映籬斜，粧點商山副使家。何事春風容不得，和鶑吹折數枝花。
春雲如獸復如禽，日照風吹淺又深。誰道無心便容與，亦同翻覆小人心。
閑寫新詩十數篇，曉來鋪向竹窗前。無端燕子欺人睡，故落春泥污綵箋。
一夜春雷百蟄空，山家籬落起蛇蟲。無端蚯蚓爭頭角，觸破莓苔氣似虹。
西接藍田東武關，有唐名郡數商顔。二千石盡非吾道，一百年來負此山。重疊曉嵐新雨後，參差春雪夕陽間。唯供遷客風騷興，醉望吟看不暫閑。
西山薇蕨蜀山銅，可見夷齊與鄧通。佞倖聖賢俱餓死，若無史筆等頭空。
此境一何醇，熙熙別得春。有聲皆俗格，無夢是天真。壁上登山屐，床頭漉酒巾。輕輕龜喘息，苒苒蝶精神。滯寂通禪理，無何等道人。曲肱高勝枕，藉草軟于茵。吟苦魂初瞑，盃酣味更珍。覺知身是幻，靜與死爲鄰。酷恨巢簷燕，生憎欵戶賓。功成歸展轉，先兆自嚬呻。不入榮名客，還宜放逐臣。東窗一丈日，且作自由身。
携家晝錦行，山驛接江城。使是皇華貴，人還故國榮。離筵青杏小，別夜子規鳴。鸚鵡洲邊宿，無忘吊禰衡。
昨朝邸吏報商山，聞道孫生得狀元。爲賀聖朝文物盛，喜於初入紫微垣。
宿草離披淚滿衫，孤墳遥想帝城南。天生賈誼成何事，祇得人間三十三。
一枝丹桂謾成名，一片緋衫未是榮。頼有遺文在東觀，直應千載氣如生。
荒凉故宅何人住，寂寞孀妻即日還。一歲嬰兒安健否，巨源雖在謫深山。
生死雖殊道義存，曉來襟袖有啼痕。只應知我方憔悴，時向商山入夢魂。
同試五題爲縣吏，共求三字作詞臣。西垣謫宦何須恨，若比羅三是幸人。
孤亭疊嶂東，宛是古屏風。每到天將暮，渾疑日再中。餘霞猶散綺，新月已張弓。一水漪漣媚，千巖木葉紅。玳筵何烜赫，火宅忽牢籠。隙晃歸巢燕，簷拖截澗虹。果迷丹橘熟，洞訝赤城通。似燒連松塢，如斑染竹叢。近邀青瑣客，來伴紫芝翁。望久情無倦，吟多興未窮。陽烏看黯黯，歸馬恨怱怱。會待長棲隠，青冥逐去鴻。
親老復嬰孩，吾生自可哀。無田得歸去，有俸是嗟來。直道雖已矣，壯心猶在哉。端居寡儔侶，懷抱向誰開。
楮冠布褐皂紗巾，曾忝西垣寓直人。此際暫披因假日，如今長著見閑身。濯纓未識三湘水，漉酒空經六里春。不爲行香著朝服，貳車誰信舊詞臣。
多羨新樓上，公餘寫望閑。數峰迷華岳，一面是商山。棋暗幽雲過，簷喧宿鳥還。萬重蒼翠裏，百尺泬寥間。嵐破分樵逕，沙明認釣灣。望秦晴矗矗，清洛夜潺潺。平遠長安道，微茫函谷關。吟哦生古意，圖畫寄朝班。何日隨高步，乘秋豁病顔。銷憂吾祖事，會待共躋攀。
日高睡足更何爲，數首新篇酒一巵。郡吏謾勞相告報，轉輸應不管吟詩。
南過高車嶺，川原似掌平。峰巒開畫障，畎畝列棋枰。帝女柔桑綠，王孫野草生。提壺催我醉，戴勝勸人耕。商嶺堪携妓，丹河好濯纓。蓋圓松影密，鞭亂竹根獰。勃勃畬田氣，磷磷水磑聲。野桃誰是主，山鳥不知名。欲舞寧無蝶，思歌亦有鶑。官閑春日永，擔酒此中行。
聖君重卜祀南郊，仗用黄麾間白旄。仙吹冷翻蒼玉佩，曉霞晴透絳紗袍。天開兜率齋宮靜，海湧蓬萊帳殿高。遷客生還知有望，商山不敢讀離騷。
百僚冠劍互珊珊，文物威蕤屬禮官。清漏宿齋宣祖廟，質明行事昊天壇。旌旗漠漠帷宮曉，星斗依依綵仗寒。腸斷商於左遷客，圓丘無分得榮觀。
嚴配郊丘展孝思，質文參酌禮無違。大羹味薄牲牷潔，至樂聲和鳳鳥飛。黄道月斜風細細，紫壇天曉露霏霏。可憐此夜商山客，畫盡爐灰淚滿衣。
綵城殘月带微霜，版奏中嚴夜未央。三獻欲終侵曙色，百神齊下散天香。珠旒微亂塤篪韻，柴燎輕籠劍佩光。此夕商山對何物，猿啼鳥哭樹蒼蒼。
嚴禋禮退一陽生，抃賀歡呼動四溟。聖壽久長南至日，寶圖高大北辰星。九重城闕天將曙，百萬人家戶不扃。知有化工無棄物，海波分納一浮萍。
乾元門上赭袍光，雉扇初開散御香。郊祀一千年運祚，赦書三萬里封疆。人間草木霑皇澤，天上咸韶送壽觴。惆悵昔年曾侍從，而今翻似鼠拖腸。
六街旌旆嚲虹蜺，仙仗參差羽衛齊。千步廊前班振鷺，百尋竿上揭金雞。狴牢冷落停丹筆，郡國歡呼拆紫泥。鳳閣舊臣期赦宥，免教長似觸藩羝。
千官雲擁御樓時，朝服紛紛換禮衣。萬里梯航歸大國，一聲雷雨破圜扉。青蠅傳去人人喜，丹鳳銜來處處飛。收盡洛南遷客淚，全家潜望日邊歸。
綵雲隨步下乾元，雨露新恩洽普天。四輔首迎丹鳳詔，六師齊散廩犧錢。熙熙品物瞻堯日，習習薰風動舜絃。商洛貳車當此際，舊朝衣上淚潺湲。
年來不見祀圜丘，謫宦携親歎白頭。作賦有時悲鵩鳥，殺身無路學犧牛。非才豈合居臺閣，歸夢徒勞近冕旒。千載遭逢如未替，此身重見帝王州。
玄象中台坼，皇家上相薨。大功銘玉鉉，密事在金縢。無復同魚水，空嗟失股肱。若言豐沛舊，陪葬近長陵。
經緯千年業，陶鎔萬物功。藩垣龍節在，禁掖鳳池空。鹵簿蒙寒雨，銘旌颺曉風。太常草儀注，全似葬周公。
重位經三入，高年過七旬。有言皆爲國，無日不憂民。溫樹蕭蕭影，甘棠漠漠春。遥知神德廟，配饗更何人。
國喪三台首，家藏五廟尊。紀功誰秉筆，冊贈帝臨軒。盛德留千古，貞魂閉九原。皇情彌軫悼，天柱折崑崙。
麟喪虛靈囿，鳳衰空帝梧。陶鎔存庶彙，霖雨潤寰區。舊疏同伊訓，遺章入禹謨。九原何所恨，猶未滅匈奴。
空留遺像在凌烟，誰繼堂堂命世賢。將相位高三十載，風雲道合一千年。霖收傅說巖前雨，石隕媧皇補後天。見說吾君舉哀處，重瞳揮洒淚潺湲。
君恩雖聽罷居留，官拜維師命更優。異物忽隨黄石葬，晚年終負赤松遊。憑誰借筯論歸馬，無復停車問喘牛。唯有功名書信史，肯同塵土一時休。
曾拜四章辭相府，又陳三表罷留司。朝廷年德劉仁軌，終始功名郭子儀。印鎖黄金塵暗澹，堂閑綠野草離披。吾君若念先朝舊，應似文貞御製碑。
忍聽咚咚窆鼓聲，笳簫嗚咽暮雲凝。勳勞自合同蕭相，謚法還須比魏徵。曉月暗垂丹旐露，夜風輕觸繐帷燈。三川父老知何限，盡逐靈輀淚滿膺。
元老令終歸葬日，有司重奏輟朝時。駢羅鹵簿三公禮，告赴同盟五月期。何處更求廊廟器，是誰重作帝王師。商山副使偏垂淚，未報當年國士知。
澤國來朝積歲年，商山相遇話鄉原。郄詵重折月中桂，陶令未歸江上村。嵐氣滴空無限翠，泉聲通夕有何冤。寒燈挑盡芳樽竭，所得新奇盡雅言。
風雅荒凉信可悲，家聲留得盡玄微。且欣丹穴一毛在，莫道沅江九肋稀。思苦也知關國政，官卑應爲洩天機。他時遷客歸朝去，擬覓瓊瑶滿袖歸。
玉經炎火竹經霜，却把剛腸變酒腸。庾信悲哀休作賦，接輿歌曲且佯狂。更諳喪亂災爲福，藴蓄才華有若亡。孤宦由來宜晚達，祝君霄漢路歧長。
舊遊前政一追尋，宦路遷移敵古今。黄綬位卑曾歎命，青宮官冷不妨吟。烟嵐不改當窗色，桃李應垂滿砌陰。好寄新詩題舊壁，爲言梅福珥朝簪。
何人祠廟立空山，四皓精靈合往還。疋馬不辭峰更險，冥鴻應爲世多艱。雲生碧殿縈鴟尾，風觸金鋪動獸環。欲識姓名無問處，空聞靈異庇商顔。
朝客吟詩送羽衣，應知彭澤久思歸。三年官滿誰留得，領鶴携琴賦式微。
繫即匏瓜轉即蓬，可憐蹤跡與君同。眼前有酒長須醉，身外除詩盡是空。閑採紫芝饑可療，欲浮滄海道應窮。聲名官職相磨折，休憶西垣藥樹紅。
未赴吾君鳳詔徵，蒲輪何似板輿榮。自期物外長無事，誰覺人間已有名。餌朮肯嘗鍾鼎味，紉蘭應笑珮環聲。洛南遷客堪羞死，猶望量移近帝城。
表讓皇家買酒錢，醉鄉歸去便陶然。吾君若問徵君意，自有東臯種黍田。
不應明時鵠板書，可能終老傲唐虞。神仙見說須陰德，肯爲蒼生一出無。
數載直承明，寵深還若驚。趁朝雞喚起，殘夢馬馱行。左宦離雙闕，高眠盡五更。如將閑比貴，此味敵公卿。
華髮不稱老，高堂爲有親。寧同賈生恨，自比老萊身。官散且無過，俸微猶助貧。誰能學屈蠖，拳跼苦求神。
百年身世片時間，況是多愁鬢早斑。貧有琴書聊自藥，貴無功業未如閑。波平南浦堪垂釣，日滿東窗尚掩關。祇爲慈親憶歸去，商山不隠隠何山。
嵯峨高鎖夕陽紅，斜入吟窗秀色濃。六里青山長滿眼，不勞雲片學奇峰。
誰愛潺湲到水濱，春來唯有我來頻。沙邊坐慣漁翁識，岸上行多白鳥馴。髭髮照看添霰雪，冠纓濯後少埃塵。今秋更擬營蓑笠，冒雨衝風把釣綸。
露莎烟竹冷凄凄，秋吹無端入客衣。鑑裏鬢毛衰颯盡，日邊京國信音稀。風蟬歷歷和枝響，雨燕差差掠地飛。繫滯不如商嶺葉，解隨流水向東歸。
宦途流落似長沙，頼有詩情遣歲華。吟弄淺波臨釣渚，醉披殘照入僧家。石挨苦竹旁抽筍，雨打戎葵卧放花。安得君恩許歸去，東陵閑種一園瓜。
百歲浮生一夢中，夢中何事有窮通。姓名舊署黄麻紙，顔狀今成白髮翁。烟暝小窗螢火碧，雨昏幽逕蓼花紅。謫居始信爲儒苦，生計兼無一畝宮。
秋光雖寂澹，幽興入詩家。籬暗螿啼菊，園荒蟻上茄。圍棋知日影，理髮見霜華。向曉兒童喜，溪僧遺晚瓜。
園林經積雨，晚步思悠哉。宿鳥頭相並，秋瓜頂自開。藥田荒野蔓，屐齒沒蒼苔。幽興將何遣，燋琴貰酒杯。
謫居人事慵，幽興與誰同。僧到烹秋菌，兒啼索草蟲。掃苔留嫩綠，寫葉惜殘紅。歲晏琴罇好，籬邊有菊叢。
命屈由來道日新，詩家權柄敵陶鈞。任無功業調金鼎，且有篇章到古人。本與樂天爲後進，敢期子美是前身。從今莫厭閑官職，主管風騷勝要津。
丹旐換紅旌，蕭蕭五馬鳴。今朝爲旅櫬，昨日是專城。愛子方之蜀，遺書未到京。貳車郊外送，揮淚滿塵纓。
國史書勳伐，州民頌樂康。豈唯存柏槨，亦合葬桐鄉。黄壤千年恨，青山六里長。空餘鈴閣畔，寂寞菊花香。
未滿三年政，何妨五月期。理言歸葬速，遺愛出山遲。檣翣穿雲過，銘旌著雨垂。洛陽多故吏，號泣住靈輀。
馬穿山逕菊初黄，信馬悠悠野興長。萬壑有聲含晚籟，數峰無語立斜陽。棠梨葉落胭脂色，蕎麥花開白雪香。何事吟餘忽惆悵，村橋原樹似吾鄉。
節近登高忽歎嗟，經年憔悴別京華。貳車何處搔蓬鬢，九日山州見菊花。夢裏榮衰安足道，眼前盃酒且須賒。商於鄒魯雖迢遞，大底携家即是家。
如何小郡滯清賢，未得徵歸振鷺班。莫怕三年持漢詔，猶勝遷客卧商山。俱諳宦路須推命，同有詩情合好閑。唯是謫官無考限，比君知向幾時還。
三月降霜花木死，九秋飛雪麥禾災。蟲蝗水旱霖淫雨，盡逐商山副使來。
狼藉金錢撒野塘，幾叢無力卧斜陽。爭偷暖律輸桃李，獨亞寒枝負雪霜。誰惜晚芳同我折，自憐孤艷襲人香。幽懷遠慕陶彭澤，且擷殘英泛一觴。
七十年華鬢未霜，道情偏稱宰豐陽。早衙請印無仇覽，夜榻圍棋祇孟光。庭戶萬重嵐氣潤，盤餐數飣藥苗香。猶言彭澤終歸去，門柳青青檻菊黄。
誰種蕭蕭數百竿，伴吟偏稱作閑官。不隨夭艷爭春色，獨守孤貞待歲寒。聲拂琴牀生雅趣，影侵棋局助清歡。明年縱便量移去，猶得今冬雪裏看。
夢斷閑窗酒半醺，月華薄薄雪紛紛。莫言官散無拘束，一夜披衣見此君。
半冬無雪懶吟詩，薄暮紛紛喜可知。衣上惹來看不足，竹邊聽處立多時。光迷曙色侵窗早，片舞寒空到地遲。今日使君吟望好，一車飛絮醉褰帷。
臘雪連春雪，商民舞且歌。數年求不得，一尺未爲多。試法烹茶鼎，資吟落釣蓑。登樓應更好，丹水是銀河。
澹于寒霧亂于絲，無點無聲落不知。輕助雪痕歸麥壠，暗隨春氣入梅枝。踏苔立久微霑屐，遶竹吟餘漸著髭。翻憶滿身珠䍡𦌊，江頭閑把釣蓑披。
誰種離離碎玉苗，曉樓吟望興偏饒。白雲作伴宜長在，紅日無情已半銷。聚映早霞明野寺，散隨春水過溪橋。世間安得王摩詰，醉展霜縑把筆描。
何必問生涯，幽閑度歲華。有琴方是樂，無竹不成家。吟裏銷春色，眠中見曙霞。今年如未去，更擬種胡麻。
聞說去官常，悽悽返故鄉。與君同甲子，似我有文章。憔悴衣衫綠，蹉跎鬢髮蒼。此身知幸處，曾得紫微郎。
百舌嬌慵未苦啼，雪隨春水下松溪。何人樵樹和雲斫，幾處山田带雨犁。蜀柳半開鸜鵒眼，海棠深結麝香臍。東風似待閑人出，一路青莎櫬馬蹄。
紅芳紫萼怯春寒，蓓蕾粘枝密作團。記得觀燈鳳樓上，百條銀燭淚闌干。
暖映垂楊曲檻邊，一堆紅雪罩輕烟。春來自得風流伴，榆莢休拋買笑錢。
桃紅李白莫爭春，素態妖姿兩未勻。日暮牆頭試迴首，不施朱粉是東鄰。
長愁風雨暗離披，醉遶吟看得幾時。唯有流鶑偏稱意，夜來偷宿最繁枝。
登龍曾入少年場，錫宴瓊林醉御觴。爭戴滿頭紅爛熳，至今猶雜桂枝香。
長安廢棄遷都後，曲沼荒凉一夢中。見說舊園爲茂草，寂寥無復萬枝紅。
陌上繽紛枝上稀，多情猶解撲人衣。雙成洒道迎王母，十里濛濛絳雪飛。
商山留滯再經年，咫尺無由見狀元。會赦未教歸北闕，高歌應合遇東園。寸心謾道如弦直，兩鬢難禁似雪繁。兄弟相知情未改，著書呼取屈原魂。
日長何計到黄昏，郡僻官閑晝掩門。子美集開詩世界，伯陽書見道根源。風飄北院花千片，月上東樓酒一罇。不是同年來主郡，此心牢落共誰論。
襟袖飄飄晚吹輕，孤吟何必共人行。綠楊繫馬尋芳逕，春草隨人上古城。不憤黄鸝誇巧舌，多慚戴勝勸歸耕。憑高朗詠沉湘賦，自許吾生似賈生。
菜助三餐急，園愁五月枯。廢畦添糞壤，胼手捽荒蕪。前日種子下，今朝雨點粗。吟詩深自慰，天似憫窮途。
十畝春畦兩眼泉，置來應得弄潺湲。三年謫宦供厨菜，數月朝行賃宅錢。空媿先師輕學圃，未如平子便歸田。此身久畜耕山計，不敢拋官爲左遷。
偶營菜圃爲盤飱，淮瀆祠前水北村。泉響靜連衙鼓響，柴門深近子城門。濛濛細雨春蔬甲，亹亹寒流老樹根。從此商於地圖上，畫工添箇舍人園。
春來春筍滿豐陽，祇把盤餐勸孟光。犀角錦文雖可惜，也須分惠紫微郎。
一未量移一轉勳，貂冠羊胃總非真。韶光祇有兩三日，浮世稀逢七十人。青杏勸君重酌酒，牡丹邀我且尋春。請看富貴趙中令，已作北邙山下塵。
三十軍城百萬家，侍臣分命走軺車。長春殿裏承丹詔，乙夜書邊別翠華。駐馬祇教看壠麥，憂民無暇醉溪花。歸朝舊友如相問，爲道山中學種畬。
欲辭蒼翠入塵囂，把酒看山思寂寥。莫動移文苦相責，解梁聞說近中條。
曾經爛漫濯吾纓，忍別潺湲月下聲。便入紅塵染詩思，吟魂猶合數年清。
明朝欲別採芝翁，吟遶階前苦竹叢。貶謫入山非美退，此中爭敢逐冥鴻。
商山留滯再經春，吟愛仙娥最出羣。若有精靈念遷客，暫來河北作行雲。
滿窗疏韵伴吟聲，別夜猶憐枕簟清。見說解梁難種植，此君相別若爲情。
一堆紅雪媚青春，惜別須教淚滿巾。好在明年莫憔悴，校書兼是愛花人。
可憐蹤跡轉如蓬，隨例量移近陝東。便似人家養鸚鵡，舊籠騰倒入新籠。
商山五百五十日，若比昔賢非滯留。試看江陵元相國，四年移得向通州。
二年商嶺頼知音，惜別難藏淚滿襟。頭白忽拋攀桂伴，道消休話拔茅心。科名偶得同年分，交契都因謫宦深。唱和詩章收拾取，兩家留與子孫吟。
世網嬰纏不自由，可憐匏繫又萍流。忽從清洛南邊郡，移向黄河北岸州。命薄我甘閑副使，道孤君是假諸侯。解梁去此無多地，時寄新詩慰客愁。
圜丘恩例得量移，笑領全家出翠微。惟有來時的顱馬，商山埋骨不同歸。
年來恩例得量移，祇合高歌不合悲。消長盈虛存大易，東南西北有先師。未拋軒冕終妨道，偶見林泉且賦詩。何事閿鄉住三日，吟情難捨竹邊池。
賣藥先生白布衣，書來方信在京師。減君爐裏燒丹術，助我山中買酒資。閑似野雲終不仕，閉如籠鶴已多時。飄飄又去黄河北，更負中條幾首詩。
宦途漂蕩似浮萍，又到棠陰邵伯城。親老轉添衰鬢白，妻兒猶免智囊生。狀元館穀如無倦，副使量移豈繫程。吾道不拘官冷暖，唯君應合出郊迎。
甘棠風雅美賢臣，伐樹悽悽亦聖人。因感得時留蔽芾，更嗟無位泣麒麟。誰知素教長多難，我向清朝自不辰。聽訟何如使無訟，與君憂道合霑巾。
郡在中條山脚下，盬南風起晝昏昏。舍人謫宦誰言命，副使量移豈是恩。月有俸錢堆長物，日無公事掩閑門。上天于我心還厚，祇遣文章道更尊。
崛起巨河邊，奔騰欲上天。遠臨滄海盡，高與太行連。大塊橫爲脊，它山立似拳。土膏經舜耒，石險任秦鞭。洞黑狂吹雨，峰青冷罩烟。店荒壇道絕，寺古柏梯懸。崦漏微茫雪，巖垂淅瀝泉。迸根通砥柱，斜徑入閑田。北笑恒藏寶，西輕華聳蓮。三門遥託跡，五老迥差肩。落實樵夫拾，靈苗本草傳。柱空擎雁塔，倒影蓋漁船。繪畫終無手，封崇必有年。鹽池浮翠靄，董澤媚漪漣。陰壑乖龍蟄，枯杉凍虺穿。圖經標數郡，神異産羣賢。呼壽嵩何諂，升中泰豈專。斯文如已矣，此地可終焉。暫看猶銷病，頻登合得仙。許昌休自負，吾什亦銘鎸。
矗矗拂星榆，崢嶸與衆殊。精靈奔昴宿，神異載河圖。捧日光先及，參天禮不趣。綠蘿供組綬，清籟獻笙竽。洩雨遥霑華，堆嵐下照蒲。僧窗分未足，郡閣占應俱。漠漠雲交袂，霏霏雪映鬚。巨靈羞用壯，玉女願爲奴。磊落工難畫，參差德不孤。兒孫溪石小，几杖澗松枯。洞鄙三茅隠，山嫌四皓逋。分形皆自立，倒影要誰扶。將數慚同漢，臣名合贊虞。嵩峰真樹黨，天柱太無徒。安得隨人意，移將近帝都。吾君南面處，萬歲一齊呼。
新集甘棠盡雅言，獨疑陳杜指根源。一飛事往名雖屈，六義功成道更尊。骨氣向人蹲獬豸，波濤無敵瀉崑崙。明年再就堯階試，應被人呼小狀元。
鳳實落嶙峋，蟠根出俗塵。子多將盡夏，花晚不爭春。上苑空枝後，荒巖滿樹新。鳥含紅映嘴，猿飽漬流唇。溪寺初供佛，山齋已待賓。升筵參李柰，入市附樵薪。葉襯青舒槲，龍擎綠透筠。瀉盤能宛轉，就酒益甘辛。致養侔懷橘，投誠等獻芹。齒酸雖欲動，喉渴尚宜頻。溉水應無主，驅禽免廢人。栽培傷物性，髠接失天真。自笑羹梅忝，誰知社栗神。用堪登俎豆，生合委荆榛。差小同謙退，饒先似屈伸。叔孫如薦廟，朴野味彌純。
凈剃霜髭展舊真，自疑容貌是前身。僧中獨守三千戒，詩裏閑銷七十春。僻寺蘚深人少到，故山雲好夢歸頻。禪齋近日誰還往，祇有西垣放逐臣。
宦途滋味飽更諳，命薄于人分亦甘。兩鬢雪霜爲小諫，六街泥雨趁常參。便休祿仕饑寒累，强逐班行面目慚。安得去如种處士，板輿榮侍卧終南。
未還西掖舊詞臣，且向南宮作舍人。休歎貳車如竹葦，須知百日掌絲綸。錦窠官重真殊拜，玉筍班清祇一身。堪笑白頭王小諫，握蘭猶未得相親。
身世龍鍾且自寬，追量才分合饑寒。朝中舊友休誇貴，篋裏新詩不博官。曉髮靜梳微霰落，夜琴閑拂古風殘。會須歸去滄江上，累石移莎擁釣灘。
性情和雅得天真，卿寺鼇頭任屈伸。三品且隨前宰相，重瞳偏認舊詞臣。宿齋院冷琴橫膝，朝退門閑鶴伴身。多少摳衣門弟子，側聆還望秉陶鈞。
謫宦歸來髮更斑，徊翔猶在寺卿間。幾多僚吏三台上，太半生徒兩制間。舊賜錦袍多貰酒，新裁紗帽欲歸山。東垣小諫龍鍾甚，空愧洪鑪早鑄顔。
御前曾取好科名，一掾如何萬里行。身落蠻夷人共惜，罪因文學自爲榮。吏供版籍多魚稅，民種山田見象耕。君看咸通十司戶，投荒終久是公卿。
遷客秋來捧詔還，故人多怪鬢毛斑。重爲東掖垣中士，猶夢西暉亭下山。靜算宦途皆是命，老思身計不如閑。何時相約同歸隠，水竹蕭蕭並掩關。
迎侍閩川去路長，才名官職過歐陽。翰林貴族誇東榻，史館清銜慶北堂。別酒正逢寒菊綻，歸舟應見早梅香。拾遺健羨吟詩送，莫笑蹉跎兩鬢霜。
覽照笑浮生，秋霜髮數莖。才高空有氣，官散即無榮。貧久心還樂，吟多骨亦清。他年文苑傳，應不漏吾名。
表海鎮崢嶸，樞臣輟禁庭。兩蕃申族帳，七縣造圖經。密勿君恩異，循良祖德馨。旌旗驅驛路，鼓角出郊坰。歸夢尋溫樹，行塵動福星。上儀三道判，排設十間廳。風靜衙門戟，霜寒郡閣鈴。看山樓號白，封社土分青。花好詩難惜，梨甘酒易醒。徵還都幾日，莫愛妓娉婷。
著書新奏御，優詔及禪扉。首座名雖貴，家山老未歸。磬聲寒繞枕，塔影靜侵衣。終憶西湖上，秋風白鳥飛。
待漏齊趨聖節筵，雲開金闕上青天。平明引入長生殿，共祝堯雲百萬年。
數聲飛電響鳴鞘，香裊金爐映赭袍。王母親承玉皇詔，年年今日進蟠桃。
華胥國土何時見，兜率天宮底處開。盡說今年壽寧節，一齊移入帝城來。
簾前可愛三冬日，階下新抽七葉蓂。昨夜靈臺因預奏，綵雲高捧老人星。
益算真君南斗高，還因聖節奏天曹。扶桑枯盡靈椿老，始放堯眉出壽毫。
莊周浪說華封祝，漢帝虛傳嵩岳聲。爭似壽寧嘉節日，千門萬戶願長生。
帝德由來動百神，年年聖節絕纖塵。萬家喜氣生和氣，冬日翻疑一日春。
祇爲憂民感上玄，玉京今日集羣仙。更教添注吾君壽，直過人皇萬八千。
漢主壽山稱萬歲，玄宗佳節號千秋。吾皇別享無疆福，百姓歡呼動九州。
謫宦商於又解梁，二年不見赭袍光。重來班列雖疏遠，祝壽情深淚數行。
二年憔悴詠江蘺，恩詔重教侍玉墀。寓直掖垣休入夢，常參幕次且吟詩。新文自負山中集，舊吏多驚鬢畔絲。莫道諫官無一事，猶勝閑卧解州時。
禁漏遲遲待玉班，坐愁身計忽長歎。時清偶直千載運，頭白重爲八品官。烏帽半欹殘月冷，馬鞭慵執曉霜寒。君恩未報心猶壯，不敢思歸七里灘。
文章曾受帝褒稱，幕次孤吟冷似冰。借馬趁朝長後到，問人求米盡難憑。僮教罷藥朝無酒，兒廢看書夜絕燈。除却金章在腰下，其餘滋味一如僧。
六里山中謫宦身，歸來無路掌絲綸。階前不見朱衣吏，堂上空辭白髮親。月入可堪茶作俸，雨多還怯桂爲薪。懶求郡印緣何事，曾忝西垣侍從臣。
江蘺吟盡鬢成霜，謫宦歸來夢一場。每日祇窺丹鳳案，被人猶喚紫微郎。齋宮獨坐風翻幕，客舍閑吟葉滿床。若是承明容再入，未曾荒廢舊文章。
嶺南爲郡带名曹，萬里江山興詠饒。皇宋聲詩歸雅正，有唐門地本逍遥。雪霜思苦雖侵鬢，金紫恩深已佩腰。舊草滿囊勝薏苡，幾聯乘醉寫芭蕉。進來聖主迴天眷，抄逐蠻僧過海潮。何事曹南得披覽，韶程風什似聞韶。
就養求官動聖知，專城猶得近王畿。鄉人竟指曾題柱，丘嫂應慚不下機。西掖罷批天子詔，北堂榮著老萊衣。鄰封唱和如多暇，三載須成一集歸。
舊官休念直承明，就養雖能繫宦情。藍綬昔年爲短簿，綵衣今日是專城。妓人半在登樓看，親老初來滿郡迎。慢逐板輿張皂蓋，平生唯有此時榮。
霏霏梅雨灑船窗，綠荇參差早稻黄。捧詔暫辭圖籍府，揚帆深入水雲鄉。皇華靜讌江樓月，御札閑開野寺香。若到蘇臺人問我，長官重拜紫微郎。
佐郡海西邊，掛帆離兔園。遠經羅剎石，去近鶺鴒原。菊暖秋飛蝶，霜晴夜叫猿。老郎方吏隠，應笑市朝喧。
東南宦迹多勝遊，婺女星下溪山幽。嚴陵隠德七里瀨，沈約詩名八詠樓。岸上黍離經故國，湖邊木脫正高秋。承明三入妨賢久，擬覓江鄉小郡侯。
水閣山齋架碧虛，亭亭華表映門閭。力田歲取千箱稻，好事家藏萬卷書。旋對杯盤燒野筍，別開池沼養溪魚。吾生未有林泉計，空愧妨賢卧直廬。
三齊號難治，民瘼待良醫。勿謂人多詐，須教吏不欺。魚鹽多近海，桑柘潤連淄。御札新頒曆，無忘訓誡詞。
郡城瀟洒浙江濱，暫輟乘驄慰遠民。莫放霜威誇御史，且收風景屬詩人。雪侵樓上迎潮眼，花擁湖中泛月身。盡是公餘吟詠處，好飛佳句寄詞臣。
長安棄廢比藩方，通理猶宜占省郎。入洛才名齊二陸，有唐門戶本三楊。袖中丹桂家聲在，道畔豐碑祖德光。莫向公餘尋故第，榛蕪難認靖恭坊。
年年賃宅住閑坊，也作幽齋著道裝。守靜便爲生白室，著書兼是草玄堂。屏山獨卧千峰雪，御札時開一炷香。莫笑未歸田里去，宦途機巧盡能忘。
三入承明已七年，自慚蹤跡久妨賢。吾子幾時歸鳳閣，病夫方欲買漁船。季路旨甘知已矣，潘安毛鬢更皤然。舉人自代何由得，歸去東皋種黍田。
蒲津名郡得名公，諫紙盈箱且罷封。紅藥階墀曾吐鳳，綠莎廳事舊鳴蛬。下車首謁重華廟，入境先經五老峰。見說丘門詩板在，應教回也繼遺蹤。
五十升端揆，西郊任保釐。偶拋三事重，未失百僚師。府縣威儀引，宮城管鑰隨。粗官嫌出將，劇位是留司。櫻筍供筵饌，蜩蟬響路岐。碧紗題壁處，晝錦下車時。請雨摩騰塔，尋芳白傅祠。維嵩過舊隠，禊洛賦新詩。禮絕應懸榻，公餘尚讀碑。留臺咨拜表，內殿列須知。易退甘龍卧，難虛是鳳池。兩京全咫尺，三入不參差。康濟荒年穀，風標飣座梨。弼諧終在我，睠注更同誰。溫樹陰猶在，甘棠影暫垂。常濡玉堂筆，願草白麻詞。
芸閣新銜捧詔歸，歷陽湖畔拜庭闈。已聞愛子披朱紱，猶學嬰兒著綵衣。飯饋海陵紅稻軟，鱠擎淮水白魚肥。吾生自失榮親祿，謾踏花磚入北扉。
拜命辭台席，扶親道更光。風流在東閣，優逸是南陽。治篋排宸翰，行衣带御香。袴襦編戶暖，扇枕板輿凉。鈴閣留僧飯，書齋著道裝。遺蹤尋耿鄧，善政法龔黄。潭凈秋收菊，郊平曉坐棠。未應淹郡國，即是復巖廊。一息同鵬鳥，重來浴鳳皇。貳卿三十八，羞殺老馮唐。
溫樹陰中別玉堂，應星猶得入文昌。莫嫌工部官曹慢，杜甫才名是外郎。
曉直銀臺作侍臣，暮爲郎吏入埃塵。一生大抵如春夢，三黜何妨似古人。不稱禁中批紫詔，猶教淮上擁朱輪。時清郡小應多暇，感激君恩養病身。
罷直金鑾領一麾，依前顦悴詠江蘺。所嗟吾道關消長，豈爲微軀繫盛衰。尚愧臨民爲父母，終當學稼養妻兒。自憐此度辭京闕，猶勝商山副使時。
忽從天上謫人間，知向山州住幾年。俸外不教收果實，公餘多愛入林泉。朝簪未解雖妨道，宦路無機即是禪。鈴閣悄然私自問，郡齋何異玉堂前。
失職金鑾假一麾，瑯邪山色遶城池。解龜且作三年調，下馬先吟八絕詩。勾檢簿書寧免俗，逢迎使命亦隨時。公餘不敢妨吟詠，異日聲名繼至之。
公署在山上，鑿泉深且清。一杯水溜滿，六月火雲生。利物誠堪拜，投錢惡近名。飲之何以報，官況與詩情。
荒亭秋日沉，獨坐白頭吟。爲郡殊無味，歸田素有心。鵲翻楓葉亂，蛬響菊叢深。微物休相聒，幽懷老不禁。
淮邊爲小郡，身世復何云。妻病無醫藥，兒癡廢典墳。簪裳看似夢，俸祿薄如雲。不作歸耕計，何階望致君。
連袤復岧嶢，峰巒架泬寥。流名自東晉，積翠滿南譙。洞碧通仙界，溪明潤藥苗。古臺臨海日，絕頂見江潮。杉影拏雲暗，泉聲出竹遥。廟碑傳漢祖，寺額認唐朝。旱歲時霑稼，靈蹤合禁樵。詩章因我盛，屏障遣誰描。近住人多秀，頻登酒易銷。圖經標八絕，灊霍合相饒。
爲郎爲郡意何闌，羞拂朝纓蓋病顔。賜筆任分雙管赤，梳頭已是二毛斑。道孤自合先歸隠，俸薄無由便買山。出坐兩衙皆勉强，此心長在水雲間。
年來失職別金鑾，身世漂淪鬢髮殘。貧藉俸錢猶典郡，老爲郎吏是何官。開樽暫喜愁腸破，堆案仍勞病眼看。自笑不歸田里去，謾將名姓掛朝端。
自問意何如，身窮業有餘。卷懷君子道，耽味古人書。月給非無酒，晨羞亦有魚。山頭刺史宅，未替是吾廬。
後樓前閤互嚴更，年鬢侵人睡漸輕。病眼已甘書冊廢，愁腸猶取酒杯傾。風摇紙帳燈花碎，月照銅壺漏水清。吟盡舊詩猶展轉，百迴移枕未天明。
滁陽領郡經三月，寶應遊山始一迴。屐齒免憂巖下折，簿書長苦案頭堆。潾潾泉石吟魂健，漠漠烟嵐病眼開。盡日引渠尋勝境，讀碑看篆掃蒼苔。
自笑是迂儒，誠宜與世疏。左遷猶上疏，薄俸亦抄書。漠漠花侵眼，蕭蕭髮映梳。唯當早休去，幽處卜吾廬。
花鹿一何馴，長隨病使君。必教吾在野，當與爾爲羣。靜飲清溪水，閑眠碧洞雲。猶勝市朝裏，逐衆走紛紛。
休思官職落青雲，且算今冬養病身。白紙糊窗堪聽雪，紅爐著火別藏春。旋篘官醖漂浮蟻，時取溪魚削白鱗。況是豐年公事少，爲郎爲郡似閑人。
跡去金鑾殿，官移玉筍班。才高寧免妬，命薄不如閑。曉鑑悲華髮，春醪慰病顔。爲郎身漸老，自笑不歸山。
跡忝詞林舊，官爲郎署卑。同羣甘鳥獸，苟祿爲妻兒。未有一事立，空驚雙鬢衰。唯憐文集裏，添得謫官詩。
敢歎我命薄，所嗟吾道消。謫官淮上老，京信日邊遥。巧宦或五鼎，甘貧唯一瓢。居然古人事，名跡詎相饒。
一日復一日，悠悠任此生。所悲頻謫宦，不是厭專城。有悔皆因祿，無凶未若耕。林泉何處好，終卜挂吾纓。
要知滁上興如何，養拙偷安幸亦多。小郡既無衣襖使，豐年兼有袴襦歌。公餘處處携山屐，官醖時時泛海螺。病眼白頭唯醉睡，朝廷好事不聞他。
要見滁州謫宦情，信緣隨俗且營營。不誇兩制詞臣貴，多伴三班奉職行。樓堞倚空乘月上，樽罍有酒對山傾。昇沉得喪何須問，況是浮生已半生。
謫官滁上欲何爲，唯把高閑度歲時。費盡俸錢因合藥，忙於公事是吟詩。京中吏去慵傳信，江外僧來與撰碑。更待吾家婚嫁了，解龜休致未全遲。
臘月滁州始覺寒，年豐歲暮郡齋閑。官供好酒何憂雪，天與新詩合看山。日照野塘梅欲綻，燒迴荒逕草猶斑。吏人散後無公事，門戟森森夕鳥還。
冬來滁上興何長，唯把吟情入醉鄉。雪片引詩勝玉帛，梅花勸酒似嬪嬙。凝眸未厭頻頻落，擁鼻還憐細細香。謫宦老郎無一物，清貧猶且放懷狂。
一戴朝簪已十年，半居謫宦半榮遷。壯心無復思行道，病眼唯堪學坐禪。醉謝陶公長欠酒，俸慚吾祖不言錢。白頭郎署成何事，見擬休官自種田。
鳳閣前年陪步武，麟臺昔日是交游。先歸內署身雖忝，直上高坡命更優。玉筍外郎全棄擲，土山果毅免經由。却應迴笑滁陽守，官似馮唐半白頭。
八年東觀知深屈，百日南床祇暫經。春暖並吟紅藥樹，雲開雙見紫微星。繡衣脫後休持斧，珠履拋來免過廳。應念出官淮水上，被人還笑屈原醒。
月宮同歲取丹枝，次第飛翔侍玉墀。出職未吟紅藥樹，轉官新入白雲司。使權繁重雖無暇，曹局清閑合賦詩。不似謫官淮水上，鬢毛衰颯詠江蘺。
壁上時牌催晝夜，案頭朝報見存亡。懸車又喪司空相，延閣新薨賈侍郎。陶鑄官資經化筆，品題名姓在文場。繐帷一慟無由得，徒洒春風淚數行。
夢幻吾身是偶然，勞生四十又三年。任誇西掖吟紅藥，何似東林種白蓮。入定雪龕燈焰直，講經霜殿磬聲圓。謫官不得餘杭郡，空寄高僧結社篇。
褒也甌閩士，文高行益修。干名逢詔罷，歸計逼親憂。鷗鳥終相狎，公卿謾欲留。刺桐花下宅，蘭蕨奉晨羞。
舉子竟文賦，風騷委路塵。吾宗多警句，詩道未無人。青眼有誰是，白頭空鑷頻。賈生如再召，爲爾指迷津。
小郡雖無事，常時亦有勞。坐衙衫强著，判案筆須操。眼病因求假，身閑更覺高。何當長似此，歸去老蓬蒿。
賈誼因才逐，桓譚以讖疏。古今常似此，吾道竟何如。
鄭興親未葬，張籍眼多昏。何時解印綬，歸去卧山村。
白頭厭郎署，病眼欲分司。寸心猶未决，所顧在妻兒。
白頭郎吏合歸耕，猶戀君恩典郡城。已覺功名乖素志，祇憑詩酒送浮生。剛腸減後微微諷，病眼昏來細細傾。樽杓不空編集滿，未能將此換公卿。
全德羣儒服，清名信史書。何人不調鼎，唯我得懸車。蕭相文無害，于公慶有餘。三川歸葬地，松檟自扶疏。
執禮身雖退，思賢寵未衰。垂行三入命，遽逼九原期。本末皆書史，功名別樹碑。須知文集裏，全似白公詩。
去歲頻宣召，觀燈復賞花。健嫌靈壽杖，輕棄富人車。列座先台席，溫顔逼翠華。而今宅前路，雨破築堤沙。
北門西掖久妨賢，出入丹墀近八年。且把一麾淮水上，敢思三接浴堂前。將何政術稱循吏，豈有文章號謫仙。除却清貧入詩詠，山城坐客冷無氈。
金鑾失職下蓬瀛，也向淮邊領郡城。堆案簿書爲俗吏，滿樓山色負吟情。廬江地近音塵斷，何遜詩來格調清。未得樽前一開口，可憐心緒獨摇旌。
未得科名鬢已衰，年年顦悴在京師。妻裝秋卷停燈坐，兒趁朝餐乞米炊。尚對交朋賒酒飲，徧看卿相借馿騎。誰憐所好還同我，韓柳文章李杜詩。
黄黄真是小巫娥，買恐千金價不多。別母語嬌空有淚，對人聲顫未成歌。産從南國勝桃李，携去東山隠薜蘿。滁上老郎無妓女，草玄讀易擬如何。
非才誤受帝恩深，報國空存一片心。命薄任從官進退，道孤難與衆浮沉。日邊信斷無歸夢，滁上公餘且醉吟。勞寄新詩遠相唁，野雲何處望爲霖。謬因文字立虛名，寓直金鑾冒寵榮。兩度黜官誰是援，二毛侵鬢自堪驚。宮花謾役春來夢，山蕨聊供醉後羹。身外浮華盡閑物，不將窮達問君平。
篋中經歲鎖朝衣，自覺心閑少夢思。失馬叟言徒喻道，牧豬奴戲任爭棋。且持使節安黔首，莫愛恩波沃漏巵。況是無功頭已白，此身長恐負明時。
之子有文行，常流竊比難。授毫秋露下，開卷古風寒。場屋推盟主，聲詩立將壇。論儒輕五霸，議古嫉三桓。師仰唯韓愈，才名壓李觀。固窮多短褐，憂道即忘餐。見訪山圍郡，相逢菊滿欄。眼青憐造士，頭白愧郎官。罷舉層霄遠，監州勺水盤。貧厨兼味少，市醖數杯酸。舊業煩君勘，新題爲我刊。臨岐留雅什，天馬撼金鑾。
潔白又方正，似君心坦平。空隨文價貴，未免刺毛生。客被侵霜薄，山窗映雪明。前春懸作榜，應見淡書名。
兩州迢遞隔長江，寄藥知君念老郎。妙術遠慚周柱史，衰容爭奈漢馮唐。未除凡骨無仙分，欲斷愁根有醉鄉。多羨繡衣鬚鬢黑，滿身唯带柏臺霜。
歲暮山城放逐臣，老從霄漢委泥塵。公卿別後全無信，兄弟書來祇說貧。眼看青山休未得，鬢垂華髮摘空頻。文章氣概成何事，霑惹虛名誤此身。
霜飄楓葉滿長郊，家指西山舊結茅。訪我謫居龍失水，憐君行路鳥焚巢。仲尼未免遭儒戲，楊子何煩解客嘲。歸去豫章泉石好，不知徐孺與誰交。
勤王修歲貢，晚駕過郊原。蔽芾餘千本，青葱共一園。芽新撐老葉，土軟迸深根。舌小侔黄雀，毛獰摘綠猿。出蒸香更別，入焙火微溫。採近桐華節，生無穀雨痕。緘縢防遠道，進獻趁頭番。待破華胥夢，先經閶闔門。汲泉鳴玉甃，開宴壓瑶罇。茂育知天意，甄收荷主恩。沃心同直諫，苦口類嘉言。未復金鑾召，年年奉至尊。
依依行色滿帆檣，又借仁風惠遠方。暫去長沙非賈誼，猶虛計相待張蒼。檻前波浪瀟湘闊，雨後汀洲橘柚香。翰苑放臣知最幸，願聽民訟繼甘棠。
九江爲郡鬢成霜，淮海相逢共黯傷。放逐翰林同李白，蹉跎郎署是馮唐。才名各負詩千首，離別無辭酒一觴。歸見鼇頭如借問，爲言棖也減剛腸。
一夕滿淮海，莎階曉欲平。氣寒知臘在，勢猛共春爭。飄泊殘梅妬，龍鍾老檜擎。隨風無定態，入竹有繁聲。倚檻吟忘倦，援毫畫不成。南鄉消瘴癘，東作助農耕。片颺鵝毛遠，光翻蝶翅輕。任貧添酒債，慵掃慰詩情。羣玉峰巒秀，華胥世界清。老郎無政術，沉醉卧江城。
永陽謫宦鬢成華，唯有賓從最可誇。文學東堂進士第，風流南國相公家。移官我未歸丹禁，迴棹君今指白沙。滁上淹翔雖已久，寺樓山色對瑯邪。
二十年前在濮陽，賓筵留我共飛觴。當時進士衣如雪，今日郎官鬢有霜。吏役可堪巡堰埭，軍城猶喜接封疆。能來界首相期否，堤上依依柳漸黄。
郡印我未解，軺軒君不留。相逢都幾日，此別又經秋。山雪晴猶在，河澌暖漸浮。內庭連上閤，早晚共優游。
年來多病轉思山，終日呻吟簿籍間。叔夜養生休著論，陶潜難死只因閑。又移郡印三年調，未報君恩兩鬢斑。安得便歸田里去，松篁泉石掩柴關。
四十爲郎非不偶，況曾提筆直瀛洲。明時遇主誰甘退，白髮侵人自合休。夢得蹉跎因出郡，薛能詩什恥監州。春來病起思歸甚，未敢飛章達冕旒。
寒食江都郡，青旗賣楚醪。樓臺藏綠柳，籬落露紅桃。妓女穿輕屐，笙歌泛小舠。史君慵不出，愁坐讀離騷。
當年布素定交情，恨不同爲出谷鶑。猶作三丞君最屈，徧尋兩制我知榮。湮沉莫厭青衫在，彼此俱嗟白髮生。重入玉堂非所望，汶陽田好欲歸耕。
布素相知二十年，喜君新詠弄璋篇。洗兒已過三朝會，屈客應須滿月筵。桂子定爲前進士，蘭芽兼是小屯田。至時擔酒移厨去，請辦笙歌與管絃。
君從婺女典嘉興，我自滁陽到廣陵。同被雪霜侵兩鬢，獨嗟官職是三丞。郡齋新養華亭鶴，鄉信時逢建業僧。願作入朝西道主，只看黄霸詔書徵。
繡衣直指東南夷，入奏風謠受聖知。持節又從三殿出，演綸還較一年遲。朝中謬拜推賢表，江畔空吟惜別詩。郡印喧卑文會少，爲君搔首落花時。
艷絕百花慚，花中合面南。賦詩情莫倦，中酒病先甘。國色渾無對，天香亦不堪。遮須施錦障，戴好上瑶簪。苞拆深擎露，枝拖翠出藍。半傾留粉蝶，微亞摘宜男。鄰妓臨粧妬，胡蜂得蕊貪。忽翻晴吹動，濃睡晚烟含。話別年經一，相逢月又三。遣吾撏白髮，爲爾換新衫。池館邀賓看，衙庭放吏參。仙娥喧道院，魔女逼禪庵。亂折窠難惜，分題韻更探。歌歡殊未厭，零落痛曾諳。穀雨供湯沐，黄鸝助笑談。顔生如見此，未免也醺酣。
渥丹容貌著霓裾，何事僧軒祇一株。應是吳宮歌舞罷，西施因醉誤施朱。
風雨無情落牡丹，翻階紅藥滿朱欄。明皇幸蜀楊妃死，縱有嬪嬙不喜看。
一堆絳雪壓春叢，嫋嫋長條弄嘵風。借問開時何所似，似將繡被覆薰籠。
春憎窈窕教無子，天爲妖嬈不與香。盡日含毫難比興，花中應是衛莊姜。
何年移植在僧家，一簇柔條綴彩霞。錦带爲名卑且俗，爲君呼作海仙花。
誰移琪樹下仙鄉，二月輕冰八月霜。若使壽陽公主在，自當羞見落梅粧。
春冰薄薄壓枝柯，分與清香是月娥。忽似暑天深澗底，老松擎雪白娑婆。
紅芳落盡正無憀，吟遶空枝首重搔。最恨東君才思少，不留檀口待櫻桃。
牡丹落盡正凄凉，紅藥開時醉一場。羽客暗傳尸解術，仙家重爇返魂香。蜂尋檀口論前事，露濕紅英試曉粧。曾忝掖垣真舊物，多情應認紫微郎。
東君著意占殘春，得得遲開亦有因。曾與掖垣留故事，又來淮海伴詞臣。日燒紅艷排千朵，風遞清香滿四鄰。更愛枝頭弄金縷，異時相對掌絲綸。
滿院勻開似赤城，帝鄉齊點上元燈。感傷綸閣多情客，珍重維揚好事僧。酌處酒杯深蘸甲，折來花朵細含稜。老郎爲郡辜朝寄，除却吟詩百不能。
索寞紅芳又一年，老郎空解惜春殘。纔聞鶑囀誇楊柳，已被蟬聲哭牡丹。壯志休磨三尺劍，白頭誰藉兩梁冠。酒罇何必勞人勸，且折餘花更盡歡。
青雲豈望更翱翔，覽照唯添鬢雪光。爲郡自知無政術，歸田猶擬拜封章。且眠錦帳趣蘭省，終掩雲關卧草堂。三入承明已過分，有何詞筆敵長楊。
蠻藤編篋自番禺，錦袋羅囊盡不如。乞與揚州貯詩草，行春誰怕雨隨車。
鼎湖髯斷去難攀，九五飛龍已御乾。兩制舊臣生白髮，一番新貴上青天。老爲郎吏承縗絰，假作諸侯哭几筵。疏賤無由撰哀冊，夢中空負筆如椽。
乘興登虛閣，披襟一望間。聖朝新日月，亡國舊江山。柱隔晴虹斷，簷喧夕鳥還。歸衙不辭晚，吟思白雲閑。
未遂滄洲去，池邊弄綠波。醉浮船底兀，吟遶履痕多。靜照新華髮，沉思舊釣蓑。晚凉得幽趣，魚戲上圓荷。
霖霪爲害正憂農，昨日陰雲散碧空。潑剌退灘魚失水，啁啾高樹鳥知風。洗開霽月嬋娟色，放出秋花菡萏紅。勞寄新詩曲相賀，由來災異繫三公。
吏胥圍繞簿書堆，病眼昏昏素髮垂。已覺文章無用處，不歸田里待何時。兩衙决事官差我，五日延英詔問誰。頼有古人蹤跡在，只應蘧寧是吾師。
冠褐飄飄乍退公，引吟留坐一叢叢。買添幽景渾無價，洗却繁陰別有風。曾任雪欺終古綠，也從桃映暫時紅。此君合是吾廬物，會種嬋娟伴釣翁。
俸錢隨月盡，公務逐時生。白髮多悲感，皇華倦送迎。奉身無實事，困我爲虛名。會向滄浪上，秋風自濯纓。
聞君公事苦喧卑，紅粟堆邊獨歛眉。已入朝行翻掌庾，未如畿尉且吟詩。堰頭笑傲同張祜，市裏優游比路隨。唯有才名藏不得，山陽留滯肯多時。
谿邊幽樹好烟霞，別後春風幾度花。夢憶一岩紅薜荔，心輕三事紫袈裟。禪機悟了身無著，詩句高來鬢有華。不遇蘇州韋應物，晝公篇什向誰誇。
舊隠何年別翠微，瀑泉聲入鎖禪扉。御前曾寫八分字，天上特宣三事衣。燈照夜庵霜後冷，鼎烹秋菌雨中肥。終歸五老峰邊去，杯渡長江一錫飛。
幾年淮海歎驅馳，美拜初聞入奏時。乍作臺官勞馬揖，合爲巡使近龍墀。多從此地升三字，莫向朝端說四推。縱遇省橋休拗項，郎官班列甚喧卑。
竹遶亭臺柳拂池，徘徊終戀郡齋西。斜陽更上漁舟坐，明日紅塵逐馬蹄。
綠池遶逕幾千栽，準擬登高泛酒杯。未到重陽歸闕去，金英寂寞爲誰開。
淮邊爲郡再相逢，又得同途赴九重。顧我尚騎天廐馬，共君遥想鼎湖龍。賈生北望朝文帝，白傅何期哭憲宗。携手驛橋殘照裏，斷魂空對隔江峰。
卜世知無極，上仙安可尋。祝堯違衆望，傳啟合天心。陵柏蕭騷韵，階茅寂寞陰。何人開殿閤，塵暗九絃琴。
舜化無偏黨，堯年欠耄期。世間人自哭，天上事難知。終讓東封禮，遂成南狩悲。金鑾舊學士，頭白涕漣洏。
日到虞泉落，天從杞國崩。去年壽寧節，今夕永熙陵。薤露悲風起，松阡苦霧凝。龍髯攀不及，千古恨難勝。
謬提文筆侍先皇，謫宦歸來遇國喪。仙駕只留燒藥鼎，繐帷猶認諫書囊。北辰別見天垂象，西內渾疑海變桑。昨日梓宮陪哭臨，淚多唯有老馮唐。
早有虛名達九重，宦途流落漸龍鍾。散爲郎吏同元稹，羞見都人看李邕。舊日謬吟紅藥樹，新朝曾獻皂囊封。猶期少報君恩了，歸卧山村作老農。
誥詞黜責子孫羞，欲雪前冤事已休。浴殿失恩成一夢，鼎湖攀駕即千秋。道邊任死心終直，澤畔長吟淚暗流。虞舜五臣知此事，戲儒應免更監州。
郡齋全占五谿雲，就養辭權以孝聞。重戴舊稱秦御史，高堂新授漢封君。板輿爲別經三載，壽酒先斟滿十分。我歎今生無此事，賦詩相送淚雰雰。
象笏烏紗諫署榮，運輸權重使蠻荆。職分三館圖書貴，地轄重湖水石清。貪吏望風潜解印，逋民知惠自歸耕。官曹寂寞馮唐老，多羨乘軺澤國行。
簪笏盈門獨紉蘭，卧龍潜在八龍間。鴒原任說朝賢貴，鶴氅惟稱處士閑。靜按仙經燒大藥，狂挨僧壁畫遥山。老郎見作歸休計，分取圭峰並掩關。
抗表辭烏府，歸山鬢未秋。朝簪還獬豸，塵世謝蜉蝣。拂袖人生事，縣車帝命優。名光新日曆，官占好詞頭。應宿郎曹美，尋仙物景幽。繡衣移蕙带，驄馬換耕牛。對枕蓮峰翠，當門瀑布流。妻閑栽藥草，兒戲雜猿猴。買竹憑牙板，疏泉濕鹿裘。四推離督責，三院肯淹留。接武陶貞白，差肩許遠遊。十洲如得侶，萬戶任封侯。脫洒因君去，龍鍾使我羞。遷鶑情最洽，化鶴術難求。掌誥無文彩，謀身足悔尤。紫垣頻忝竊，白髮合歸休。應璉叨三入，張衡志四愁。亦期婚嫁畢，攘袂逐浮丘。
病中何事忽開顔，記是詩稱小狀元。粉壁乍懸龍虎榜，錦標終屬鶺鴒原。青雲隨步登花塔，紅雪飄衣醉杏園。還有一條遺恨處，不教英俊在吾門。
潘岳花陰覆杏壇，門生參謁絳紗寬。西垣久望神仙侶，北部休誇父母官。雨屐送僧莎逕滑，夜棋留客竹齋寒。何時儤直來相伴，三入承明興漸闌。
共歎蹉跎兩鬢蒼，立朝爲郡是尋常。重歸謝客中書省，又送山濤吏部郎。三入承明身最忝，十年兄事分偏長。喜聞辭日留前席，莫算多時住水鄉。
欲報君親與願違，今年寒食任芳菲。八音遏密因山後，雙淚滂沱拜墓歸。艷冶桃花迎馬笑，輕狂榆莢撲人飛。宦途時態更諳盡，猶媿妨賢直紫微。
力疾奉期謁，歸來倦送迎。老爲儒術誤，瘦愛道裝輕。羅藥幽香散，移琴細韻生。晨餐漸有味，筍蕨倍關情。
妻兒慣蔬素，僕馬任龍鍾。一榻渾無物，孤琴對病容。風翻簾影亂，旱減井痕重。幽寂誰爲伴，扶行頼瘦筇。
食貧當歲旱，朝退百端憂。典笏逢休假，焚香願有秋。病饑渾厭肉，瘦冷未更裘。夢見山村興，披蓑釣亂流。
郎署領制誥，十年未上坡。馮唐空潦倒，衛綰是誰何。猶頼紫垣直，聊遮白髮多。歸田未有計，村樹綠婆娑。
日日奉朝請，病多仍食貧。揶揄應有鬼，夷俟豈無人。鳳閣十年筆，烏紗九陌塵。集仙知己在，應爲指迷津。
老病形容日日衰，十年賃宅住京師。閣棲鳳鳥容三入，巢宿鷦鷯欠一枝。壁挂圖書多不久，砌栽蘆葦亦頻移。人生榮賤須知分，會買茅庵映槿籬。
小僕如猿狖，貧家備指呼。未堪隨馬足，已慣典魚須。時洗塵侵硯，閑收雨滴圖。歸田如有計，留負酒胡蘆。
兩朝書命媿無才，謾逐詞臣侍玉階。病似相如多避事，拙于方朔少詼諧。命奇只合先休退，道在何妨更卷懷。白首猶期議封禪，一隨鑾輅見燔柴。
謫宦山州自訓童，因求書籍有遭逢。偶收毛鄭古詩義，認得歐虞舊筆蹤。南郡携行心不足，西齋送去手親封。塵侵烟染尤堪重，年號標題歷武宗。
移床拖簟就南軒，門掩閑坊半樹蟬。多病形容唯有骨，食貧生計旋無錢。掖垣已忝年深直，朝謁終妨日晏眠。會解綸闈求郡印，早收餘俸卜歸田。
棖也好剛多悔吝，唯憑忠信自書紳。嚴陵知退遺榮利，只擬滄浪把釣綸。老去趁朝慵待旦，病來求假動經旬。西垣興味更諳盡，一片烏紗滿馬塵。
先皇憂蜀輟樞臣，獨冒兵戈出劍門。萬里辭家堪下淚，四年歸闕似還魂。弟兄齒序元投分，兒女情親又結婚。且喜相逢開口笑，甘陳功業不須論。
久居臺閣多憂畏，欲薦賢才涉比周。灰死寸心甘不動，雪侵雙鬢未能休。封章事寢空騰謗，制誥詞荒益自羞。唯愛君家棣華榜，登科記上並龍頭。
大抵人生樂故居，山川況復漢南都。別來墳墓有宿草，歸去田園多綠蕪。銀印莫羞雙鬢白，錦衣兼照兩轓朱。西垣衰病無憀客，空羨此行歌袴襦。
宰君行李苦蕭疏，妻子龍鍾尚跨馿。醉眼且看花滿縣，愁顔莫望果盈車。頭銜新換呼明府，科第元高得校書。誰解吟詩送行色，茂陵多病老相如。
科名長恐辱同年，許國丹誠皎日懸。謬掌斯文雖未喪，欲行吾道即無權。謝公留滯蒼苔院，潘岳征行落葉天。引重力輕深自媿，强酬詩什益凄然。
脫白去焚黄，遥知祖德光。墓墳喬木老，襟袖桂枝香。迴見梅含雪，歸逢橘飽霜。子雲應有宅，爲奠草玄堂。
懸車東去謝明朝，擺脫簪纓似一毛。望苑官清諧侍養，督郵名賤恥徒勞。青宮位在他年起，綵服身歸此日高。我媿無親尸厚祿，與君書命淚霑袍。
弱冠珥朝簪，才堪入翰林。重違君厚遇，聊奉母懽心。筆削留惇史，囊裝貯賜金。帆張淛河闊，山對括蒼深。暫歇趨朝馬，重聞故國禽。幽蘭南澗採，壽酒北堂斟。務簡慵開閣，家豐不典琴。彩衣方侍養，紅藥即供吟。我占掖垣久，自驚年鬢侵。妨賢兼罔極，相送淚盈襟。
賃船東下歷陽湖，榜眼科名釋褐初。賓職不憂無厚俸，郡齋唯喜有藏書。伴吟先買秋江鶴，醒酒時烹晚市魚。廉使多情應問我，爲言衰病似相如。
兩朝黄閣預彌綸，又策春坊第一勳。僧塔舊題前進士，齋壇新拜上將軍。馬銜金勒衝微雪，雁避紅旌入斷雲。還似徐州張僕射，御詩相送四方聞。
紅旆飄飄奪曉霞，御筵相送出京華。仲尼俎豆真儒者，郤縠詩書屬將家。腰下已懸如斗印，門前看見築堤沙。先朝學士期牽復，待草南陽入相麻。
經年病不飲，此日一開樽。鑑裏休嫌老，懷中已抱孫。紅綳裁錦段，香水浴銀盆。他日歸田去，相扶入蓽門。
臣聞伏羲畫卦朴且淳，蒼頡造字初有文。大篆小篆八分體，楷隸章草何紛紜。因茲八法各有要，遂使六藝區以分。其中最難惟草聖，玄妙功夫自天性。又聞關雎本王化，四始洋洋風化下。比興賦頌六義分，乃有變風兼變雅。仲尼刪後屈平作，郢客李陵鬭名價。古來詩道難得人，其唱彌高和彌寡。如今草聖與雅言，盡在吾皇萬機暇。元年十月近乾明，崇文院靜寒霜晴。直廬日午讎書罷，閑曳朱衣遶砌行。中使傳宣來上界，忙把魚須下階拜。寶函鈿軸光陸離，御札文書御製詩。折腰搢笏拭雙目，汗流魄駭聊一窺。急就章，何縱橫，藍田種玉苗初成。雪花灑破煙嵐壁，黑雲漏出天漢星。乍似鮫人泣下珠無數，錯落晶熒滿盤貯。又似大鯨吞盡滄海波，查牙露出珊瑚樹。朱邸集，何清奇，仙風撼動瓊林枝。漢皇休道白雲句，穆滿虛吟黄竹詩。乍似三春直上伯陽臺，熙熙物華當眼開。又似十洲夜伴王母宴，鸞歌鳳吟次第來。小臣再拜受一軸，擣紙抄詩抄未足。焚香朝向天日看，執簡夜對星辰讀。臣見高宗飛帛亦有名，筆跡往往頒公卿。所得不過三五字，當時臣子猶爲榮。又見玄宗詩什頗留意，吟詠時時成御製。屬和止于一兩篇，至今史冊猶爲貴。若徵往事比明時，萬分之一徒爾爲。未如我四十三紙聖人作，一百二章天子詩。永爲家寶藏書篋，豈讓西方貝多葉。且教世世傳子孫，長與皇家作臣妾。
天王出震寰海清，奎星燦燦昭文明。詔令郡國貢多士，大張珠網羅羣英。皇情孜孜終不倦，日斜猶御金鑾殿。宮柳低籠三月煙，爐香飛入千人硯。麻衣皎皎光如雪，一一重瞳親鑒別。孤寒得路荷君恩，聚首唯言盡臣節。小臣蹤跡本塵泥，登科曾賦御前題。屈指方經五六載，如今已上青雲梯。位列諫官無一語，自問將何報明主。應制非才但淚垂，强作登歌歌舜禹。
火雲如山暑雨歇，天地爐烘三伏月。玉皇教散閬苑冰，斵開北陸瓊瑰窟。峨峨貯向瑶花合，分命中官賜黄閤。鳳皇池上玉壺盛，溫樹風聲頓蕭颯。台恩分與西垣士，綸誥稀疏方假寐。卞和抱璞入直廬，從此驚忙不成睡。怒蠅休向筆端飛，抵鵲渾疑山下墜。寒生毛髮清牙齒，脆若玉芝甘似醴。炎風暑氣都不知，空作狂歌謝知己。
君不見天上星辰拱環極，忽然隕地變成石。又不見雲中鷹隼橫高秋，有時搨翼化作鳩。人生進退甚類此，左遷右轉誰自由。憶昔逢君在鄒魯，翰林丈人東道主。一言得意便定交，數日論文暗相許。邇來倏忽十餘年，共上赤霄連步武。禁中更直承明廬，深喜蒹葭依玉樹。兩制惟君最清慎，筆力辭鋒有餘刃。方期夜直金鑾坡，誰知共理淮陽郡。官銜新換版曹郎，腰佩初懸列侯印。西垣三字班列閑，南面百城資望峻。且應盡意頒詔條，豈復迴頭顧文陣。下車果有謳謠生，賣刀買犢民歸耕。黄髮老農鼓腹唱，雪花雙鹿挾輈行。棠陰露濃滴朱紱，麥秋風冷吹紅旌。行春多暇吟情發，閑作長歌寄同列。歌中首寫明君語，指點神仙爲舊侶。嚴徐雖合在蓬瀛，邵杜已聞爲父母。重來便恐調金鉉，無復區區掌文翰。直如經歲未徵黄，道在何勞重嗟嘆。入則步蒼苔，詠紅藥，了事舍人孫處約。出則張皂蓋，擁朱輪，賢明太守召信臣。請君屈指數交友，似此宦名能幾人。逢時誰不欲行道，遇主我亦思庇民。功名富貴皆待命，出處語默聊衛身。一車甘雨方建隼，萬國淳風莫泣麟。他時宣室召賈誼，賢人事業當併伸。簷間忍見烏兔走，鑑裏星星將白首。休躭鈴閤家藏書，且酌郡齋官給酒。嬰兒稚女滿眼前，莫負時光笑開口。
去年看雪在商州，使君命我山寺頭。峰巒草樹六百里，饑鼯凍鳥聲啾啾。山城窮陋無妓樂，何以銷得騷人愁。抱瓶自瀉不待勸，乘興一引連十甌。晚歸上馬頗自適，狂吟醉舞夜不休。今年看雪在帝里，瑶臺瓊樹佳氣浮。朝迴攬轡聊四望，移下五城十二樓。樽中有酒翻不飲，鬰鬰不快非怨尤。吾兒嬌騃未曉事，問我胡不私獻酬。因令把筆寫我意，爲渠吟作雪中謳。昔爲副使不理事，待罪且免憂人憂。今爲諫官非冗長，拾遺三館俸入優。秋來連澍百日雨，禾黍漂溺多不收。如今行潦占南畝，農夫失望無來麰。爾看門外饑餓者，往往殭殕填渠溝。峨冠旅進又旅退，曾無一事裨皇猷。俸錢一月數家賦，朝衣一襲幾人裘。安邊不學趙充國，富民不作田千秋。胡爲碌碌事文筆，歌時頌聖如俳優。一家衣食仰在我，縱得飽暖如狗偷。况我眼昏頭漸白，安能隠几勤校讎。何時提汝歸田去，賣馬可易數隻牛。深耕淺種苟自給，藜羹豆粥充饑喉。黍畦鋤理學元亮，瓜田澆灌師秦侯。素餐免作疲人蠹，開卷免對古人羞。未行此志吾戚戚，對酒不飲抑有由。斯言不敢向人道，語爾小子爲貽謀。
平生聞說宣城郡，水石幽奇人物俊。檻外澄江練不收，窗中遠岫眉初印。六朝繁盛至隋唐，才人名士遥相望。謝公向此憑熊軾，白傅曾爲鹿鳴客。江樓山寺多賦詩，往往題名在僧壁。皇家早歲平吳後，翰林賈公爲太守。至今清話玉堂中，夸詫江山不離口。吾君御極初選藝，東樞貳卿新擢第。解褐曾縻佐郡官，首得宣城爲歷試。紫微田郎次登科，東樞受代傳廳事。第三榜中第二人，今在烏臺爲察視。邇來通倅少名流，雲泉竹樹應包羞。今春忽命姚著作，學術縱橫才磊落。當年雄揖第三名，官路迍邅久漂泊。去歲獻文重召試，新恩始上芸香閣。未教修史未演綸，宣城奉使聊親民。且忻彩服得就養，莫歎朱衣未即真。舊遊應有交朋在，此去仍言婚宦新。下車布政民休休，高吟淺酌誰獻酬。夜深紅燭在何處，綺霞閣通疊嶂樓。公權書札燕許詞，未免山僧乞撰碑。撰碑書碑即三載，眼看徵詔在丹墀。却愁未盡江南興，閑坐蓬瀛揮玉柄。黄樞侍臣兩制官，待君同說宣城景。
關征市賦縻賢俊，誰愛此官爲吏隠。將作晁丞于役時，婺女星臨海邊郡。黄絹辭高位尚卑，白華行潔身猶困。會待時來即併伸，也知道在終無悶。君不見路隨含笑坐市中，屈身豈愧丹陽尹。又不見張生狂醉戀揚州，冬瓜堰下甘肥遁。此行况是奉皇華，數丈輕舠載一家。携瓶下岸買竹葉，挂席背風穿蓼花。霜晴震澤初嘗橘，泉過惠山應試茶。虎谿曉雲靈隠雪，錢塘夜潮照湖月。密排詩景在途中，旋吟新句教兒童。漸近金華見隼旟，五馬來迎使者車。應知驥足暫拘絆，八詠樓開頻啟宴。醉中官妓乞歌詩，剡谿紙貴抄新詞。他年誰獻子虛賦，召入金門五雲路。因思元白在江東，不似晁丞今獨步。
君不見近代詩家流，胡爲蹇滯多窮愁。孟郊顦顇死逆旅，浪仙斥逐長江頭。張生漂泊冬瓜堰，徒云輕薄萬戶侯。浩然無成鹿門去，李洞慟哭昭陵休。生無風教興王化，死無勳爵貽孫謀。可憐詩道日已替，風騷委地何人收。高陽許公精六義，獨向聖朝生後嗣。因將先集進九重，高步金臺曳珠履。祖德光輝聖主知，府尹賢明丞相子。廣陵郡大古九州，記室官清外三字。遂令天下學詩人，徒羨君家窮四始。我來迎侍游江都，玳筵往往陪歡娛。遂求家集恣吟諷，海波乾處堆珊瑚。因思賈孟數家一何苦，詩鬼嗷嗷餒無主。子孫淪沒誰及君，閑倚紅蓮傾淥醑。草檄餘閑好賦詩，莫放風情忝爾祖。
我聞三代淳且質，華人熙熙誰信佛。茹蔬剃髮在西戎，胡法不敢干華風。周家子孫何不肖，奢淫惛亂隳王道。秦皇漢帝又雜霸，只以威刑取天下。蒼生哀苦不自知，從此中國思蠻夷。無端更作金人夢，萬里迎來萬民重。爲君爲相猶歸依，嗤嗤聾俗誰敢非。若教都似周公時，生民豈肯須披緇。可憐嗷嗷避征役，半入金田不耕織。君子之道動即窮，亦有賢達藏其中。上人來自九華山，叩門遺我瓊瑶編。錚錚五軸餘百篇，定交仍以書爲先。書中不說經，文中不言佛，有心直欲興文物。感師自遠來相親，爲師畫卦成同人。出門無咎非羣分，袈裟墨綬何足云。
君不見年年三月千叢媚，紫爛紅繁誇勝異。尋常人戴滿頭歸，醉折狂分不爲貴。枝閑葉盡根空培，人情皆待明年開。化工自有呼魂術，霜前喚下瓊瑶臺。王母親將金粉傅，麻姑齊借霓裳來。主人蓋是神仙才，不然此物胡爲而來哉。二姬勸酒誰引滿，長洲懶吏先舉杯。多感同年與攀折，吟詩欲謝難輕發。青宮校書方遁跡，代我作歌如錦拆。他年吾輩功業成，與君共作騎鯨客。
誰爲東君掌青律，故將春日連人日。春日雨絲暖融融，人日雪花寒慄慄。雨雪寒暖苦不同，可比交情去就中。仲咸擁爐發歌詠，古風激破澆漓風。人情離合古來有，召公初亦疑周公。汾陽臨淮本讎隙，一旦分兵若親戚。四公翻覆人不譏，各各操心爲邦國。此外譸張多爲己，反掌背面如千里。張耳陳餘不忍言，魏其武安何足齒。我愛中庸君子心，心與人交淡如水。別有人間勢利徒，一去一就隨榮枯。西漢董賢方佞倖，孔光迎拜卑如奴。是時楊雄在東觀，投閣欲死無人扶。有唐力士夫人死，朝士執喪如喪妣。是時李白放江邊，憔悴無人供酒錢。小人之性何所似，真如蜂蝶并螻蟻。尋春逐臭苟朝昏，豈顧松篁與蘭茝。重君誓心一何極，澗底松兮陵上柏。澗松陵柏有朽時，我約君心無改易。
商山三月花如火，草樹青葱雨初過。柳條漸軟蝶雙飛，桑葉尚多蠶一卧。薄情野水流不迴，無力春雲慵欲墮。團團榆莢是誰拋，漠漠游絲向人嚲。可憐花木間嵐光，花前正好飛觥觴。馮君夙駕一何速，捧檄銀坑按辛谷。轉輸昨日又移文，小甿訴牒何紛紜。見說南山六百里，跙盡馬蹄摧屐齒。是何屈于不知己，衝斗太阿教補履。龍無尺水且蟠泥，驥困鹽車但垂耳。片言折獄亦胡爲，必也無訟方君子。吾徒事業本稽古，得行其志當刑措。畫衣畫地免煩苛，抵璧捐金返淳素。未行此道且營營，營營爲祿聊代耕。殘春小別不足念，爲君高唱南山行。南山一月期迴首，莫訴臨歧數巵酒。
商山老烏何慘酷，喙長于釘利于鏃。拾蟲啄卵從爾爲，安得殘吾負瘡畜。我從去歲謫商於，行李惟存一蹇馿。來登秦嶺又巉嶺，爲我馱背百卷書。穿皮露脊痕連腹，半年治療將平復。老烏昨日忽下來，啄破舊瘡取新肉。馿號僕叫烏已飛，劘嘴整毛坐吾屋。我馿我僕奈爾何，悔不挾彈更張羅。頼是商山多鷙鳥，便問鄰家借秋鷂。鐵爾拳兮鈎爾爪，折烏頸兮食烏腦。豈唯取爾饑腸飽，亦與瘡馿復讎了。
我聞天有二十八箇星，降生下界爲英靈。東方曼倩蕭相國，至今留得終天名。又聞地有三十六所洞，洞中多聚神仙衆。神仙負過遭譴謫，謫來人世爲辭客。李白王維并杜甫，詩顛酒狂振寰宇。今來相去千百年，寥落乾坤闃無睹。皇天何不生奇人，庸兒蠢夫空紛紛。夜眠朝走不覺老，飯囊酒甕奚足云。陶丘忽見安祕書，星精仙骨真有餘。月中曾折最高桂，趁出玉兔驚蟾蜍。示我歌詩百餘首，筆鋒閃閃摩星斗。乍似碧落長拖萬丈虹，飲竭四海波瀾空。又似赤晴乾撒一陣雹，打折瓊林枝倒卓。夜來夢見李長吉，叩頭再拜須來乞。自言失却照海珠，至今黑坐驪龍窟。方知安侯不是星辰類，即是神仙輩。不然又爭得標格峻邁，文辭顛怪。有時醉起一長噫，八極風清鬼神駭。他年却入蓬萊宮，休使麻姑更爬背。
我聞進士登科換凡骨，信知不是風塵物。貢籍由來數百年，直疑空却神仙窟。其間最貴龍虎榜，乘時得路爲卿相。一從巢寇犯闕來，梁氏禮闈還草創。莊宗明宗雖膺命，晉朝漢朝俱不永。其中縱得神仙材，太平不見哀之哉。上玄應恐天地閑，安仙又謫來人寰。二十把筆疏辭源，黄河傾落崑崙山。有周道衰猶歎鳳，天公留得歸皇宋。天水夕郎掌貢時，禹門萬仞連雲聳。不是真龍不能過，嗔波怒浪澆雷火。是歲北極七箇星，一時下降爲門生。安仙堂堂冠其首，六星煌煌願隨後。騶虞賦就鏗金石，丹水詩成摛錦繡。玉皇殿前受恩渥，一時命入芙蓉幕。獨得歸州近巫峽，十二晴峰長在睫。郡齋狂醉復狂吟，書盡巴東一川葉。邇來遊宦五六年，吳山越水供新編。還同白傅蘇杭日，歌詩落筆人爭傳。去年始上芸香閣，出典陶丘滯鋒鍔。阮籍營中浮蟻馨，亞夫門外垂楊弱。驥足雖知暫縻絆，樽前未始長嗟歎。只應會得老聃言，大器本來成較晚。吾君正是興文教，不日徵歸掌綸誥。醉挨雉扇掃宮辭，怒上螭頭呈諫草。筆下追還三代風，祛盡澆漓成古道。丈夫方見兼濟才，莫學西山採薇老。我今自是蓬蒿身，如何一見如故人。長歌謂我相翦飾，便疑平地升青雲。文章難得逢知己，知己相逢貴終始。伊我行止方悽悽，老親稚子相顧啼。出門動足歧路迷，得君引上登天梯。
麻姑親採扶桑木，鏤脆排焦其數六。雙成捧立王母前，曾按瑶池白雲曲。幾時流落來人間，梨園部中齊管絃。管絃才動我能應，知音審樂功何全。吳宮女兒手如筍，執向玳筵爲樂準。數聲慢，仙人屐齒下雲棧。老狐臘月渡黄河，緩步輕輕踏冰片。數聲急，空江雹打漁翁笠。鮫人泣對水精盤，滿把珠璣連瀉入。劃然一聲送曲徹，由基射透七重札。金罍冷落闃無聞，隴頭凍把泉聲絕。律呂與我數自齊，絲竹望我爲宗師。總驅節奏在術內，歌舞之人無我欺。所以唐相牛僧孺，爲文命之爲樂句。
勸君莫把青銅照，一瞬浮生何足道。麻姑又採東海桑，閬苑宮中養蠶老。任是唐虞與姬孔，蕭蕭寒草埋孤冢。我恐自古賢愚骨，疊過北邙高突兀。少年對酒且爲娛，幾日樽前垂白髮。安得滄溟盡爲酒，滔滔傾入愁人口。從他一醉千百年，六轡蒼龍任奔走。男兒得志升青雲，須教利澤施于民。窮來高枕卧白屋，蕙带藜羹還自足。功名富貴不由人，休學唐衢放聲哭。
邊城草樹春無花，秦骸漢骨埋黄沙。陣雲凝著不肯散，胡雛夜夜空吹笳。我聞秦築萬里城，疊屍壘土愁雲平。又聞漢發五道兵，祁連澤北誇橫行。破除璽綬因胡亥，始知禍起蕭牆內。耗蠹中原過太半，黄金買酎諸侯叛。直饒侵到木葉山，爭似垂衣施廟算。大漠由來生醜虜，見日設拜尊中土。自古控御全在仁，何必窮兵兼黷武。戰城南，年來春草何纖纖。窮荒近日恩信霑，寒巖凍岫青如藍。方知中國有聖人，塞垣自爾除妖氛。河湟父老何忻忻，受降城外重耕耘。
六龍銜火燒寰宇，魏王冰井如湯煮。松枝桂葉凝若癡，喘殺谿頭嘯風虎。北溟鎔却萬丈冰，千斤凍鼠忙如蒸。我聞胡土長飛雪，此時日曬地皮裂。仙芝瑶草不敢茁，湘川竹焦琅玕折。西郊雲好雨不垂，堆青疊碧徒爾爲。
江城五月江雨晴，荷花到處紅交橫。宋家池上瑞蓮生，嫋嫋出叢抽一莖。莖端菡萏開兩朵，忽似娥皇將女英。九疑望斷蒼梧暮，低頭並照湘波清。花落蓮成碧於卵，瑟瑟塵輕熨人眼。蕭郎弄玉合巹時，一齊覆下瑠璃盞。草木效靈載圖史，守臣盡可聞天子。吾君有詔抑祥瑞，異獸珍禽不爲貴。瑞蓮無路達冕旒，也隨衆卉老池頭。吏民歸美賀郡守，敢貪天功爲己有。古來善政數杜詩，桑無附枝麥兩歧。瑞蓮信美産茲土，起予謾作閑歌辭。年年更願再熟稻，倉箱免使吾民饑。
昔事先皇叨近侍，北門西掖清華地。太宗多材復多藝，萬機餘暇翻棋勢。對面千里爲第一，獨飛天蛾爲第二。第三海底取明珠，三陣堂堂皆御製。中使宣來示近臣，天機祕密通鬼神。乃知棋法同軍法，既誡貪心又嫌怯。唯宜靜勝守封疆，不樂窮兵用戈甲。先皇三勢有深旨，豈獨一枰而已矣。當時受賜感君恩，藏於篋笥傳子孫。至道年中出滁上，失脚青雲空悵望。移典維揚日望還，軒轅鼎成飛上天。龍髯忽斷攀不得，舊朝衣上淚潺湲。吾皇曲念先朝物，徵歸再掌西垣筆。悲凉忽見紅藥開，哭臨空隨梓宮出。去年領郡得齊安，山州僻陋在江干。黄民誰識舊學士，白頭猶作老郎官。昨日江邊天使到，隨例霑恩著衣襖。皇華本是江南客，久侍先皇對棋弈。筵中偶說當年事，三勢分明皆記得。我從失職別上臺，御書深鎖不將來。遥想棋圖在私室，天香散盡空塵埃。今日因君聊話及，翻作停杯向隅泣。人生不易逢聖朝，君恩未報雙鬢凋。金鑾殿花春灼灼，永熙陵樹夜蕭蕭。空歎拖腸在泥土，不如舐鼎升煙霄。多病相如猶未死，追思往事欲魂銷。星使今辰迴馬首，强對離筵滿傾酒。悲歌一曲從事書，唱與朝中舊知友。
上玄茫昧胡爲乎，施設吾道生吾徒。否多泰少是天意，生有述作死不虛。聖人憂患方演易，賢者窮愁始著書。盡令富貴陷逸樂，蠢蠢戢戢如鷄豬。泯然無物作時瑞，誰識鳳皇與騶虞。經史子集燦今古，粉繪帝道張皇謨。一言可采即不朽，名姓長與日月俱。乃知天心厚我輩，窮辱不足形悲吁。夫君擢秀在江左，國小而逼何區區。科名始得值兵火，金陵坐見成丘墟。歸朝纔得一贊善，黜降重爲縣大夫。彰明僻遠在蜀道，又遇妖賊攻成都。徒行抱印入隴氐，乞食夷落何崎嶇。歸來朝責作主簿，朱衣暗澹鬢毛疏。昨朝投我蜀中作，錚然一集如瓊琚。杜甫奔竄吟不輟，庾信悲哀情有餘。我逢聖代自多難，謾誇三入承明廬。近令編綴小畜集，謫官詩什何紛如。才名官職不兩立，真宰折刻分毫銖。郎官疏遠既未貴，縣吏禮數不足拘。相逢且說文章樂，爲君酌酒焚枯魚。
淮南啄木大如鴉，頂似仙鶴堆丹砂。嘴長數寸勁如鐵，丁丁亂鑿乾枯查。黄柑紅桃多有蠹，受命鳳皇須破柱。何當更與繡衣裳，羽族橫飛作持斧。
淮南八月尚有鶑，關關無異來時聲。東風擡舉如篁舌，何事經秋猶未絕。饑鸞病鶴亦能鳴，鳳鳥不聽何處說。
江豚江豚爾何物，吐浪噴波身突兀。依憑風水恣豩豪，吞啗魚蝦頗肥腯。肉腥骨硬難登俎，雖有網羅嫌不取。江雲漠漠江雨來，天意爲霖不干汝。
丹禁遲遲漏，深宮灼灼花。繁枝開正滿，清韻出何賒。靜拂紅英密，微穿翠葉斜。依稀驚宿蝶，冷落動晨鴉。細逐香離檻，輕翻露滴沙。願當直仙署，鈴索共交加。
雨過川原上，凝眸送晚春。韶光銷欲盡，野色望來新。天末迷藍嶂，江湄亂麴塵。重楊難認影，幽鷺莫藏身。遠接天開幕，晴和草展茵。明時四郊靜，凌亂踏青人。
堯舜欽天日，羲和正曆時。銅渾列辰象，玉燭照華夷。真宰潛能秉，飛廉詎可吹。祥光長赫矣，佳號得溫其。銜處非龍首，燃來豈鳳脂。皇明方比盛，鑑物自無私。
五老知符命，皤然共效靈。遊河方告瑞，入昴忽爲星。接武傳歌詠，翻身上杳冥。來同聚井數，去作種榆形。鶴髮光難認，龍圖兆可聽。至今依列宿，高印遠天青。
習習氣初通，峨峨勢自融。淥波歸舊水，寒片漾和風。暖想千溪綻，吹疑一夜空。鷺翹休映白，魚躍乍翻紅。繒裂方塘上，瓊流巨壑中。漪漣還浩渺，須頼濟川功。
鼓簧名本異，拊石意何同。吹擊雖殊致，聲音忽暗通。誰將嶰谷韻，潛合泗濱風。莫問補天主，休尋入海工。鳳鳴應不辨，獸舞自難窮。古樂何人會，須知政在中。
甲觀正儲祥，羣臣獻壽觴。捧登金殿穩，深照赭袍光。環珮和仙樂，衣冠惹御香。玄天共悠久，碧海比靈長。葵藿心無異，鴛鴻翅有行。何當隨近侍，同此祝無疆。
甘露靄長空，垂休太一宮。瑞光經日在，聖德與天通。如醴沾衣白，凝脂間葉紅。淋漓滴層漢，顧眄駭重瞳。五色名難比，三危味莫同。祗應書信史，千古仰玄功。
祖孫相望百年間，萬石遺風庶可攀。新詠袴襦傳□巷，舊栽桃李滿淮山。林泉豈易留君住，魚鳥真□□我閑。好縱齋航天上去，郎闈卿寺有虛班。
□□漳濱幾晦明，起扶藜杖試閑行。清泉□□□□□，□□□□□可驚。萬壑松聲□□□，□□□□□□□。□□□起滄洲趣，便欲投簪此濯纓。
□□□□□□家，中有流泉一道斜。列壑攢峰□□窕，茂林修竹翠交加。雨侵怪石苔生暈，水滿平田稻放花。乘興偶來心更適，歸時燈火欲棲鴉。
禾頭低映黍頭昂，處處溝塍水面凉。村路扶携無凍餒，里門嬉戲有丁黄。雞豚入市溪魚美，梨棗登盤社酒香。歲樂田家風景好，待君模寫奏明光。
□□□□□□□，□□□□□□□。□□□□带嫩芽，不是貳車無此興。此□□□□□□，□□□□□□□。□□□□□□□，□□□□□□□。
一歲春光九十日，三分已是一分休。何曾快見花燒眼，只解潛催雪滿頭。莫問窮通求季主，自齊生死學莊周。終須擺脫人間事，高逐冥鴻狎海鷗。
古人功業甘無分，往聖詩書合有緣。何事病來花滿眼，祇將簡策枕頭眠。
謫居多與俗爲鄰，熊耳當門入望頻。感謝雙峰對雙眼，也勝逢見等閑人。
□□□□□□□，□□□□□□□。□□□□□□□，□負穠華一句無。
不知鳴玉谿山下，何似仙娥水石間。免被尋常桃李妬，自開自落隠商山。
明代何人爲薦雄，專城猶與衆人同。徒聞清政如黄霸，尚借緋衫似白公。我有金章知是忝，君無銀榼信爲窮。不須厭見隨車雨，歲晚當期五穀豐。
就轉專城喜氣舒，開筵應待雨晴初。又淹駮正春坊筆，爲重循良刺史車。事簡郡齋唯撿藥，夜長鈴閤只看書。好傾官醖招閑客，籬畔金英尚有餘。
賃舍喧卑謫宦情，同年邀我住公庭。不離鍊藥煎茶屋，便坐吟詩看雪廳。苔逕乍行侵屐綠，竹窗初卧滿床青。使君公署雖宏敞，未見南山翠似屏。
偶費霜縑與綵毫，海魚圖畫滿波濤。搘床難死慚龜殻，把酒狂歌憶蟹螯。鯧蚱脚多垂似带，鋸鯊齒密利如刀。何當一一窮真僞，須把千尋鐵網撈。
織女溪前貧主簿，仙娥峰下舊詞臣。久棲枳棘方思替，謾带貂蟬不是真。六里青山雲簇簇，一條丹水石嶙嶙。秋來魂夢應相似，同是帝城東畔人。
風雪騎馿去入關，試期難伴貳車閑。桃花好躍三門浪，芝草休尋六里山。錫宴待吟春爛漫，舊房從鎖石孱顔。明年得意歸來日，不見麻衣泣玉班。
七榜御前搜俊造，商州終未識遷鶑。可憐白屋孤寒士，更住深山寂寞城。獨跨蹇馿雲外去，仍携稚子雪中行。散官不敢將書薦，空解吟詩說姓名。
勞將詩什比兵權，兵數雖多氣不全。烏合師徒空百萬，虎賁精銳只三千。揚鑣正突漁陽騎，避箭甘回赤壁船。若許英雄君與操，更當劘勵整櫜鞬。
莫問窮通事若何，遇花逢酒且狂歌。人情易逐炎凉改，官路難防陷穽多。只合收心拋世網，不須推命說天羅。如今玉石休分別，免被無辜刖卞和。
好齊生死與窮通，古往今來事略同。軒后謾留燒藥鼎，漢皇虛築望仙宮。鑑中容鬢看看老，夢裏榮枯旋旋空。不逐冥鴻天外去，可憐燋爛撲燈蟲。
靜對春天雪，時烹月俸茶。久閑便澹薄，漸老厭諠譁。徙倚終朝看，溟濛向曉加。應同頭上髮，復亂眼中花。光暝侵燈暗，聲繁拂竹斜。東風吹片片，北戶積些些。最豁三農望，勻淹百草芽。潤勝天上露，媚掩日邊霞。史筆應先紀，豐年的不賒。舞縈農叟袂，飄逐使君車。善政商於郡，優閑副使家。酒錢隨分有，詩筆且須誇。岸灑泉聲好，園滋薺色嘉。無心思北闕，有興讀南華。地隠商於洛，山綿楚與巴。拖腸甘似鼠，畫足不爭蛇。有病如原憲，無才敵景差。由來叩寂寞，全勝事驕奢。世態誠堪笑，前賢亦可嗟。絳侯憎賈誼，白傅怨王涯。宣室終前席，潯陽暫種畬。升沉常自得，消息一何佳。自顧曾傷翼，甘同不食瓜。但全螻蟻命，敢鬭虎狼牙。竹箭天生直，潢汙地本漥。敢云求富貴，且免奉姦邪。夜黑燈燒樺，朝饑飯带砂。尚慚紆紫綬，豈望署黄麻。親壽高如鶴，兒嬌語似鴉。時時傾一酌，聚口笑唅呀。
門冷官閑似死灰，人言今日是春來。猶殘舊賜銀幡勝，且向山州當酒杯。
四塚纍纍豈是仙，避秦安漢道空全。紫芝探處應辛苦，何似腰金食萬錢。
何必驂鸞上五雲，由來吾道貴全身。君看白日沖霄者，多是偷桃竊藥人。
莫道商山節候遲，曉來簾外半空枝。明朝落盡無蜂蝶，冷暖人情我最知。
階前已見三分落，枝上都無十日繁。誰伴多情王副使，吟詩傾酒與招魂。
老去對花多感嘆，春來耽酒少康寧。也知此事終無益，免被漁人笑獨醒。
知州宅畔繁如雪，錄事廳前落似梅。副使官閑花亦冷，至今未有一枝開。
我向商山占斷春，風流還似錦江濱。羣花自合知羞耻，莫對西施更學顰。
莫誇顔色鬭扶疏，穠艷繁香總是虛。看取衛風詩什裏，只因投我得瓊琚。
詩戰雖非敵，吟多偶自編。齊强侵北鄙，許敗守東偏。猶恨多虛日，何妨且繫年。龍媒難趁逐，駑駕頼驅牽。拙句傳非夢，雄詞縱自天。一嘲花灼灼，再詠雁翩翩。白雪終無繼，洪崖謾拍肩。驂鸞元在漢，墮鼠不成仙。硎發鋒鋩利，衡誠勢力懸。石因良玉潤，褧借錦衣鮮。糠籺豪家笑，鉶羹古味全。虎鹽宜燕享，猴棘謾雕鎸。我筆非江氏，君才比孟堅。豈勞開蒨旆，早合步花磚。重甚連城璧，精於萬選錢。西江聞祖德，南國許名賢。夜閣調琴月，秋堂煮茗煙。淡交輕勢利，孤達鄙榮遷。媚挹懷珠水，幽聽噴玉泉。謫居叨屬和，都志命迍邅。
愁霖百日思低迷，昨夜星辰似舊時。稼穡已傷憂客計，津梁全壞怯歸期。丹河浪減沙痕漲，錦嶺霜晴月影遲。喜霽未遑抽賦筆，勞君先惠碧雲詩。
山雲漠漠雨霏霏，正是騷人唱和時。謫宦慚無賈生賦，愁霖合有謝公詩。已妨步月塵凝榭，恐誤登高菊滿籬。且喜賓筵得同道，不爲篇什欲何爲。
夏課詩成又旅遊，離離秦樹葉驚秋。青霄路在何難到，白雪才高豈易酬。幾處讀碑尋野逕，共誰沽酒上高樓。商於遷客曾如此，繫滯空思十二旒。
謫宦門牆冷似村，看山廳下露莎繁。涵星泳月無池沼，請致泓澄數斛盆。
詠盡千峰雪，吟行六里春。布多成暇政，方稱好閑身。物得商山下，形如震澤根。初期穀城叟，乍遇魏榆神。固異它山石，還同似玉珉。繞看猶汩沒，斲見漸輪囷。草擁才抽甲，煙封幾得辛。綠藏苔漠漠，青亂葉蓁蓁。蛟蜃渾疑活，琳琅勢逼真。杖敲清有韻，衣拂瑩無塵。起似生徐甲，扶如醉伯倫。知吾憐磊落，移爾出荒榛。留滯誠爲久，遭逢蓋有因。勝携墮鵲印，喜過駭鷄玲。齊列幽齋畔，休藏古澗濱。未邀耽酒客，先對抱琴人。带蘚形雖瘦，穿交氣已振。自非懷峭絕，安得免沉淪。月影無雲夕，煙姿有雪辰。參差光互動，高下勢相均。接待同嘉士，搜求等雋民。蒼茫勞拂拭，感遇似陶鈞。撫惜情如舊，裝添景自新。窗風聲淅淅，簷鳥語欣欣。映合移紅藥，遮須翦綠筠。使君安置後，勾我往來頻。捫摸閑垂袖，偎挨醉脫巾。海山低岌嶪，華岳小嶙峋。鷺毳瑩如霰，蝸涎曳似銀。峰巒輕菡萏，雕琢笑麒麟。雨霽嵐光滴，春晴黛點勻。鼎分聊自得，芝秀好相親。宋隕知難及，秦鞭似弗仁。無瑕收作寶，不速敬如賓。仙掌憐應拔，出眉妬亦嚬。罅開青虎眼，痕駮黑虬鱗。怪隠深難測，神驅恐不遵。倚多凉透骨，卧近冷侵茵。蹙縮迴蛇尾，谽谺齚獸脣。雲孤堪結伴，松老合爲鄰。對恥風標俗，題愁格力貧。玉堆深媿白，黛潑不如彬。埋去甘長往，移來忽併伸。露噴秋洗髮，雲觸曉生津。清越時堪叩，嵌崆永不磷。似龍兼易擾，如虎豈難馴。夜檻含星彩，晴軒爍日輪。三人鐺脚看，一盞甕頭醇。羅殺迎潮怒，干將插土皴。沉沉吁可怪，瑟瑟比難臻。鬭瑩寧饒璧，爭年不讓椿。閑書堪試筆，醉坐好垂綸。何啻爲三友，還應直萬緡。貪看棋錯路，競愛酒記巡。利若刀懸蜀，危於閣聳陳。一拳終太小，五色却非純。有泐應難待，無言詎可詢。摩挲誇玉立，圍繞似環循。爲匠雖非郢，吟詩莫謂秦。須容一株上，題著舊詞臣。
瓊華消散暖風來，多費陽春白雪才。守道也知心下樂，流年爭奈鬢邊催。君愁離別煙花好，我待量移翅羽開。漸老分飛更堪惜，海棠凋盡始應回。
數年侍從立丹墀，掌誥長慚格調卑。左宦久勞青瑣夢，歸山猶負白雲期。一生得喪唯憑道，千古聲名合在詩。深謝多才遺佳句，此身休退是何時。
湯休訪我我重尋，獨叩松關絕好音。滿袖塵埃回俗步，一鑪香火隔禪林。偶留刺字情非淺，忽枉詩章思更深。猶喜謫官無吏役，往來從此伴閑吟。
朗公垂老尚吟詩，曾泛三湘看九疑。欲問勞生心擾擾，强酬佳句思遲遲。紅塵策馬殊無味，碧嶂携僧自合宜。共待中條山有雪，寺樓吟盡更同誰。
極望似江沱，漫漫起素波。兩池泉不竭，萬古利還多。場吏輸年額，畦丁奉月課。收時車併載，種處地先磨。碎顆珠淩亂，乾聲玉切瑳。岸平開雪苑，渠滲坼銀河。衆鵠齊翔舞，群羊自寢訛。本源皆潟滷，異端亦鹹鹺。沫訝浮鷗鷺，津堪漬蚌螺。煮勞輕渤澥，煎苦笑牂牁。雨打重歸水，菴盛更覆蓑。盬風吹作片，烈日曬成垛。海末知難及，蕃青的不過。惠人餐罔闕，均□賦無頗。涿鹿城雖近，蚩尤血若何。有時紅爛漫，是處白嵯峨。潤下終資國，靈長任酌蠡。江梅須待我，金鼎始能和。
萍流匏繫任行藏，惟指無何是我鄉。左宦只拋紅藥案，僦居猶住玉泉坊。白公渭北眠村舍，杜甫瀼西賃草堂。未有吾廬莫惆悵，古來賢達盡茫茫。
昔是優賢地，今爲省過州。非賢亦非過，醉卧懷嵩樓。
清夜哀吟敵曉鷄，行藏無玷白於圭。陽春寡和人傳郢，肉味都忘子在齊。絕俗文章終遠大，循資班列暫卑棲。看君更刷鸞皇翼，一舉方知燕雀低。
淮海豐登接帝畿，家家耕破舊荒陂。乳牛引犢精神健，野叟携孫鬢髮衰。河市妓翻輕蒨袖，社筵人插小紅旗。憑誰畫取村田樂，盡使憂民聖主知。
出入西垣與內廷，十年四度直承明。又爲太守黄州去，依舊郎官白髮生。貧有妻賢須薄祿，老無田宅可歸耕。未甘便葬江魚腹，敢向台階請罪名。
憶在長洲縣，手植芙蓉花。春栽秋成樹，枝葉青婆娑。八月寒露下，朵朵開紅葩。輕團蜀江錦，碎剪赤城霞。香侵賓朋坐，艷拂人吏衙。凌霜伴松菊，滿地如桑麻。歲寒萬木脫，斫筍留根查。春雷一聲動，又長新枝柯。良因地脈宜，豈在人力多。今來帝城裏，賃宅如蜂窠。階前栽數根，換土擁新沙。澆溉汲御溝，蓋覆堆野莎。經春不出土，入夏方有芽。窮秋竟憔悴，花小尤不嘉。地氣移物性，自念良可嗟。還同山野人，强爲簪組加。妨賢將致誚，薄俸未充家。所以多病身，少年雙鬢華。紫微雖云貴，白髮將奈何。會當求山郡，卧理尋煙蘿。奉親冀豐足，委身任蹉跎。終焉太平世，散地恣狂歌。
思純十日水鄉游，歸見同年說不休。湖闊盡疑吞澤國，洞深皆道徹宣州。杉松自宿千年鶴，橘柚堪輕萬戶侯。銷夏古灣長積雪，隔帆危柱幾經秋。離離魚網垂村巷，漠漠茶煙出寺樓。雲葉擁僧迎墨綬，浪花和鷺裹仙舟。傳書往事人難問，鍊藥池空水自流。明月峰高欺少室，桃花塢好似瀛洲。許渾有句君應笑，張祜無詩我不愁。直擬如今拋印去，雨蓑風艇狎羣鷗。
巉巖石上候肩舁，因想前賢似坦途。韓愈謫官憂瘴癘，樂天左宦白髭鬚。商於郡僻何人到，秦嶺峰高我僕痡。且詠詩章自開解，任從霄漢落泥塗。
媒雉不誘鳳，由鹿不致麟。終南有嘉士，天子不得臣。板輿入窮谷，同隠之推親。種木山之阿，採蘭澗之濱。務本不務末，求力不求人。至孝在盡歡，飲水猶欣欣。富貴不以道，列鼎奚足云。行是有餘力，稽古且學文。稽古不爲祿，學問非飾身。立言復垂教，楊孟時有倫。我生落世網，碌碌隨搢紳。直躬多齬齟，左官苦漂淪。妻孥困斗粟，親老無重茵。入山非隠遁，去國頗悲辛。猶顧貳車祿，縻縶丹河濱。羨君脫覊鞅，生計在水雲。羨君遺榮利，居處絕囂塵。躬耕方肯食，恐蠹力穡民。學優終不仕，孰爲觀國賓。去去謝桂籍，行行避薄輪。巢由自高尚，堯舜徒聖神。况我蜉蝣輩，敢希鸞鳳羣。猶期不遠復，一問迷途津。他年解郡職，願許我爲鄰。
收藏家譜恐人尋，雨笠煙蓑自稱心。夜踏月華三逕小，曉耕秋色一犂深。庭園縱窄猶栽藥，活計雖貧不賣琴。應笑區區未名客，九衢塵土滿衣襟。
爛醉狂歌出上都，秋風時節憶鱸魚。江城賣藥長將鶴，古寺看碑不下馿。一片野心雲出岫，幾莖吟髮雪侵梳。算應冷笑文場客，歲歲求人薦子虛。
汶水年來漲綠波，先生居此興如何。門連別浦閑垂餌，宅枕平沙好種莎。治水共誰言鯀禹，著書空自繼丘軻。可憐垂白無人問，却伴漁翁著釣蓑。
盡見閑人話息機，唯君的箇厭輕肥。盤中藥菜真僧舍，篋裏烟霞舊道衣。江渚鷗鷳情已狎，洛陽櫻筍夢應稀。縣齋喜與書齋近，公暇何妨扣竹扉。
三百年來文不振，直從韓柳到孫丁。如今便可令修史，二子文章似六經。
昨夜三更後，姮娥墮玉簪。馮夷不敢受，捧出碧波心。
王母庭中親見栽，張騫偷得下天來。誰家巧婦殘針線，一撮生紅熨不開。
宴罷回來日欲斜，平康坊裏那人家。幾多紅袖迎門笑，爭乞釵頭利市花。
但存心裏正，無愁眼下遲。若人輕著力，便是轉身時。
吳山無此秀，乘暇一遊之。萬頃湖光裏，千家橘熟時。平看月上早，遠覽鳥歸遲。近古誰真賞，白雲應得知。
徒勞官職在天涯，一望家園一淚垂。不是虎丘多勝概，拂衣歸去已多時。
登臨陡覺挹塵埃，時有清風颯滿懷。螮蝀一條連古岸，玻璃萬頃自天來。寒光浩渺輕煙闊，綠玉參差遠岫排。南指閩山猶萬里，遠人歸興正無涯。
中郎亭樹據江鄉，雅稱詩翁賦醉章。蒓菜鱸魚好時節，晚風斜日舊煙光。一杯有味功名小，萬事無心歲月長。安得便拋塵網去，釣舟閑倚畫欄旁。
偶學豪家種牡丹，數枝擎露出朱欄。晚來低面開檀口，似笑窮愁病長官。
七十浮生已半生，徒勞何日見功名。折腰米賤堪羞死，負郭田荒好力耕。庭鶴慣侵孤坐影，鄰雞應信夜吟聲。年來更待賢良詔，咫尺松江未濯纓。
妻兒莫笑甑中塵，只患功名不患貧。自覺有文行古道，可能無位泰生民。烟村舊業勞歸夢，雪屋孤燈照病身。投老綠袍未休去，九重天子用平人。
盡怪吳蘇地，瓊花冷不銷。時賢臨水國，天氣似中朝。密逐江雲墮，輕隨海吹飄。影沉松塢亂，片響葦蓬焦。粉拂龍頭舫，繒鋪雁齒橋。煮茶收歲計，宜稻採民謠。拔笋芽先出，欺梅蕊自凋。誰言未盈尺，猶稱不封條。郡守齊黄霸，明君邁帝堯。縣官惜歌詠，翻恐笑漁樵。
橋映家家柳，涇通處處蓮。海山微出地，湖水遠同天。草沒潮泥上，沙明蟹火然。應隨白太守，十隻洞庭船。
無花無酒過清明，興味蕭然似野僧。昨夜鄰家乞新火，曉窗分與讀書燈。
日轉鞦韆影漸斜，忍聞絃管在鄰家。兒童不慣貧滋味，剛拾榆錢索買花。
榆錢零落麥開芒，魂斷南軒蝶影雙。多謝東風相管顧，解將花片入書窗。
明可鑑秋毫，供吟屬我曹。隔年方得見，終夕敢辭勞。冷向天心白，清臨露掌高。霜臺相照處，寒色滿藍袍。
瀉從千仞石，寄逐九江船。迢遞康王谷，塵埃陸羽篇。何當結茅屋，長在水簾前。
詔從書殿理江干，江外生民識諫官。京口浪花迎棹白，海門山色入樓寒。茅君仙洞披圖見，張祜詩牌拂蘚看。他日政成無一事，好吟新句寄長安。
禁鼓樓頭第一敲，彎彎新月上林梢。誰家寶鏡新磨出，玉匣參差蓋未交。
一路翠煙垂柳驛，滿川紅雨落花村。雲隨釣艇歸漁浦，潮送沙鷗入店門。
朝驅下越坂，夕飲當吳門。停車訪古蹟，靄靄林煙昏。青山海上來，勢若游龍奔。星臨斗牛卷，氣與東南吞。九折排怒濤，壯哉天地根。落日見海色，長風卷浮雲。山椒戴遺祠，興廢今猶存。殘香弔木客，倒樹哀清猿。我來久沉抱，重此英烈魂。嗟吁屬鏤鋒，冥爾國士冤。峨峨姑蘇臺，榛棘晚露繁。深居麋鹿游，此事誰能論。因之毛髮豎，落葉秋紛紛。
釋褐來成武，始知爲政難。每簽逃戶狀，羞作字人宦。冷砌莓苔遍，荒城草木寒。宦情銷已矣，時夢釣魚灘。
釋褐來成武，徒勞自感傷。位卑松在澗，俸薄葉經霜。逕擁寒莎綠，門橫古木蒼。冠纓塵已滿，未敢濯滄浪。
釋褐來成武，經春自愧多。晨炊猶接續，時雨未滂沱。拂榻驚巢燕，陳書起蟄蛾。惠民無政術，尸祿竟如何。
釋褐來成武，閒思應舉時。投人天下遍，瘦馬雪中騎。秋卷何年中，春愁到處隨。如今名已遂，爭敢話官卑。
釋褐來成武，携家別故鄉。北堂微祿及，南畝舊田荒。籬菊飛秋蝶，庭莎叫夜螿。無人慰孤寂，窗月自淒凉。
蘭清時雨和甘棠，石壁洄瀾映塔光。陸羽茶泉金鼎冷，右軍墨沼兔毫香。龍潭徹底明秋月，鳳頂當空背夕陽。乘得綠楊春曉興，玉臺井畔泛霞觴。
帝憐守土舊時臣，添賜春光入酒尊。
牀頭只有黄州印，鑑裏看成白髮翁。
詩情不負齊安郡，杜牧當年與我齊。
山州過夏如山寺，銷盡機塵見道心。
學士舊班雲捧日，使君新政雨隨車。
二月探供三月酒，今年未得去年錢。
草屨布裘輕紫綬，角冠紗帽換朝簪。
武昌官柳見毫釐，八字山遥細似眉。
佳人方素面，對鏡理新妝。
風雨江城暮。
一回酒渴思吞海。
春回積雪殊冰裏，香動荒山野水濱。带月一枝斜弄影，背風千片遠隨人。
飄飄粉翅和梅艷，細細香鬚伴柳絲。
刺史好詩兼好酒，山民名醉又名吟。
且留重戴士風多。
年來復有事堪嗟，載筆商丘鬢欲華。酒好未陪紅杏宴，詩狂多憶刺桐花。
先帝升遐日，詞臣寓直時。柩前書顧命，筆下定鴻基。
三入承明不知舉，看人門下放門生。
身後聲名文集草，眼前衣食簿書堆。
澤畔騷人正憔悴，道旁山鬼莫揄揶。
春殘葉密花枝少，睡起茶親酒盞疏。
水芝卧玉腕，天棘舞金絲。
蜘蛛雖巧不如蠶。
秋近草蟲亂，夜遥霜月寒。扇聲猶泛暑，井氣忽生秋。
香絮亂飄梁苑雪，細條輕裊楚宮腰。
唐虞得良弼，姬孔是前身。尼丘鐘骨骼，嵩嶽與精神。
青雲隨步登華榻，紅雪飄香入杏園。
杜甫且爲詩宰相。
繡服霍嫖姚。
惟有南宮竇員外，爲予垂淚閤門前。
恩浹台端禮數寬，不煩鵷筍裛宵寒。即看裾珮趨蹌緩，翻識樞衡斡運難。劍履光迎鰲禁紫，絲綸色炫鳳池丹。好將寅亮酬天貺，早致亨衢五緯安。
楊花飛雪奈愁何，且爲湘纍賦九歌。芳草不堪春鵙早，荒林癋復夜猿多。風煙經眼憐新隔，魑魅窺人喜乍過。月落橫江天柱杳，雲山寥寂想鳴珂。
寓直有誰同騎省，立班獨自戴貂冠。
鸚鵡能言爭似鳳。
願侯輯百福，長與民爲霖。
李白羹初美，相如渴漸瘳。八磚非性懶，三昧減心憂。筆宛多批鳳，詞鋒勝解牛。舊山疑鶴怨，畏日想雲愁。廣內勞揮翰，通中羨枕流。使星方屢降，客轄未容投。好奏倪寬議，何須莊舄謳。朝衣熏歇不，侍史待仙洲。
應悔名高藏不得，朝天翻喜放身歸。知時多順時人話，混俗猶披俗士衣。有伴指期玄鶴老，無心高羨白雲飛。赤城此去全忘慮，笑我塵勞未息機。
文契多欺歲月深，便將疆界漸相侵。官中驗出虛兼實，枷鎖鞭笞痛不禁。
連翩作牧藹嘉聲，重疊光華是此行。畫隼前驅男子貴，錦衣當晝故鄉榮。虎溪駐目曾遊熟，采石維舟舊吏迎。來暮謳謠應載路，遲留桑梓肯忘情。郡樓擁翠峰巒合，井邑交光竹樹明。醇酎豈知千日醉，溫泉常見四時清。下車不問山河改，布政先期獄訟平。何日紫宸偏顧矚，聖君留意在編氓。
白帝呼龍駕雲旌，西上金天調玉燭。九嶷聳黛凝不乾，二水飛藍健相續。紫黄詔換魚須竹，皂蓋朱衫來作牧。波神一夜收風湍，列缺先秋靜林麓。曾巖照水明朝旭，□□衝崖擁奇木。山閣吟煙薄暮鐘，酒旗拂雨臨溪屋。放歌身外光景促，短續人間片時綠。金刀莫□□□□，□□長嘯□□祿。梨梅漿酸□才熟，□□新味□□□。□笋樵素絲□明，□□□□□青玉。□情去日無羈束，逸思凉飄繞煙谷。言涉淥水紗裳輕，朱鞅追風桃花速。回看山下多麋鹿，浩歎□□□鴻鵠。□來刁斗轉分明，永夜公堂守幽獨。□□□□□□□，□金液。
池陽佳致說齊山，分暇邀朋喜暫攀。浮世謾同流水急，野僧長伴白雲閑。
一從天上遺金籍，長向人間作畫屏。
遲日下金殿，香雲藹玉爐。苑花迷晚蝶，宮樹集寒烏。
春來無事不芳辰，尊酒流連動涉旬。三徑每從羊仲賞，諸侯誰念馬卿貧。藏名祇許漁樵識，混迹從教鹿豕親。老去心情常在埜，摩娑雙眼看垂綸。
千里遠木籠秋浦，萬里澄江浸落暉。醉恨春深輸杜牧，滿頭無菊戴將歸。
白雲深處訪禪扉，一簇樓臺鎖翠微。
雲水微茫爽氣浮，錦江如带可憐秋。瀠洄霧縠時迷雁，瀲灧霞光不見鷗。晴雨一川皆好景，烟花三月總牽愁。風波滿地乾坤闊，吟望長安垂白頭。
談空玉殿君恩厚，歸興蘭舟澤國賒。禪室冷思滄海雪，吟樓晴憶赤城霞。經吳屐滑當梅雨，到寺衣香近桂花。深愧塵纓未能去，石橋前瀑共嘗茶。
黄帝升天台，高名壯斗牛。孤根斜照水，寒色不知秋。藐與羣峰並，圓如一笋抽。曉妨殘月下，晴礙落星流。危定勝崑閬，登應見沃洲。愛深無盡處，目極更遲留。
離離江草與江花，往事洲邊歎復嗟。漢傅有才終去國，楚臣無罪亦沈沙。淒凉野浦寒飛雁，牢落汀祠晚聚鴉。無限清忠沉浪底，滔滔千頃屬漁家。
予生背時性孤僻，自信已道輕浮名。中途失計被簪紱，目睹榮辱心潛驚。雖從鵷鸞共班序，常恐青蠅微有聲。清風滿壑石田在，終謝吾君甘退耕。
我本厭虛名，致身天子庭。不終高尚事，有媿少微星。北闕空追悔，西山羨獨醒。秋風舊期約，何日去冥冥。
樓臺縹緲路岐傍，共說祈真白玉堂。株樹風高低絳節，靈臺香冷醮虛皇。名傳六合何昭晰，事隔三清限渺茫。欲識當年漢家意，竹宮梧殿更淒凉。
陰陰林木靜，寂寂無人境。紅綻紫葳香，嵐沈玉膏冷。看雲時獨坐，慎事常中省。何客馭風來，新篁動疏影。
大盈卑百瀆，自成浮天潯。崇丘下累塊，竟爲蔽日深。王者在謙小，夙惟堯禹心。拜言尊賢仁，慎德棄珠金。自滿九族散，匪驕百善尋。炳茲夏商鑒，滅國因夸淫。
竹扉常晝掩，幽僻置身安。自委漁樵分，因思出處難。周庭方設燎，漢將尚封壇。莫問漁樵意，人寰事萬端。
生成從火令，顔色占中央。綠葉排圜翠，青苞蓄異香。叢陰周曲幹，纖刺比鋒芒。
習習香薰薄薄烟，杏遲梅早不同妍。山齋盡日無鸞□，只與幽人伴醉眠。
綠萼紅葩晚態新，風流如陣戰愁人。
胡雛負恩信，聖主恥干戈。
雖有明時約。
東君若要分流品。
五雲深鎖洞門深，躡屐攀蘿特地尋。烟靄不藏塵外路，神仙遺下水中金。喜游汗漫華胥宅，重憶崆峒至道心。不得方平同一醉，紅霞零落我罇琴。
桐柏觀周匝，千峰累翠螺。地高陰氣少，天近日光多。三井雲雷起，一壇鸞鶴過。誰言紫微後，無客繼仙科。
台山卜隠十餘秋，曾伴仙翁處處游。瀑布長流天上雪，翠屏高倚洞前樓。雲堆華頂尋飈馭，月滿靈谿狎海鷗。此地重歸別得路，赤城玉府透瀛洲。
天台瀑布落青天，觀在天台瀑布邊。道士祇今燒藥處，仙翁曾是種芝田。龍居古洞遺殘雨，鶴出高巢點破煙。暫別靈溪遊五嶽，不知重到又何年。
壺中一粒長生藥，待與蘇州太守分。
醉走白雲來，倒提銅尾秉。引箇碧眼奴，擔著獨壺癭。自言秦世事，家住葛洪井。不讀黄庭經，豈燒龍虎鼎。獨立都市中，不受俗人請。欲携霹靂琴，去上芙蓉頂。吳牛買十箇，溪田耕半頃。種秫釀白醪，總是仙家境。醉卧松蔭下，閑過白雲嶺。要去即便去，直入秋霞影。
拋離火宅三千指，屏去門兵十萬家。
天台峻極橫海濱，金庭紫洞多真人。先生舍道心照鄰，上有羲軒爲逸民。玉韞深山珠在水，圓折如虹難自晦。萬乘知名欲見之，來謁西清頻召對。亭亭孤雲本無心，琅琅仙骨時所欽。牢讓賜金兼好爵，俄辭堯闕復丘林。事載緹紬誠可貴，跡寄煙霞愈無累。還同麟鳳遇皇明，暫出巖扃作祥瑞。
台嶽幽人興不凡，携筇相別欵柴關。高情共樂皇風遠，真氣潛通浩劫間。綠綺靜聞沉俗格，榴花深引漬童顔。再聽玄旨知何日，時望片雲歸故山。
凌空疊嶂絕凡埃，青帝高居絳節開。捧出海天紅日近，迓將蓬島碧霞來。石閭閃爍迎陽洞，玉簡光華封禪臺。一自祥符禋祀後，太平頂上最崔巍。
白銅鞮側花迷塢，解佩江邊柳拂青。
發地便擎天，根盤數畝煙。化工成突兀，轍迹似雕鎸。峭拔殊無倚，孤高衆莫肩。軒轅從此去，知復幾千年。
暫至朝真主，卻思歸舊峰。只依三事布，唯有一枝筇。月上當孤室，風生自古松。陰功從此滿，何處覓遺蹤。
人生七十爲鬼鄰，已覺風光屬別人。莫待朝廷差致仕，早謀泉石養閑身。去年河北曾逢李，今日淮西又見陳。寄語姑蘇孫刺史，也須抖擻老精神。
桂林南面近徵黄，又愛江鄉出帝鄉。新命不辭提郡印，舊山重喜過衡陽。樓臺滿眼瀟湘色，道路迎風橘柚香。知有太平經濟術，政閑時節好飛章。
可憐遐地産，常化燎原火。
水劍還難問，梅梁亦可疑。
賢侯美化行南國，華髮欣欣奉宴娛。政績已聞同水薤，恩輝遂喜及桑榆。休言身外榮名好，但恐人間此會無。他日定知傳好事，丹青寧羨洛中圖。
戢翼盤桓傍小庭，不無清夜夢烟汀。靜翹月色一團素，閑啄苔錢數點青。終日稻粱聊自足，滿前雞鶩漫相形。已隨秋意歸詩筆，更與幽棲上畫屏。
雪朵中間蓓蕾齊，驟開尤覺繡工遲。品高多說瓊花似，曲妙誰將玉笛吹。散舞不休零晚樹，團飛無定撼風枝。漆園如有須爲夢，若在藍田種更宜。
江心雲破處，遥見去帆孤。浪闊疑升漢，風高若泛湖。依微過遠嶼，彷佛落荒蕪。莫問乘舟客，利名同一途。
菰葉青青綠荇齊。
社燕秋歸何處鄉，羣雛齊老稻青黄。猶能時暫棲庭樹，漸覺稀疏度苑牆。已任風庭下簾幕，却隨烟艇過瀟湘。前春認得安巢所，應免差池揀杏梁。
遥野空林砧杵聲，淺沙棲雁自相鳴。西風送響暝色靜，久客感秋愁思生。何處征人移塞帳，即時新月落江城。不知今夜搗衣曲，欲寫秋閨多少情。
臘凍初開苕水清，烟村遠郭漫吟行。灘頭斜日鳬鷖隊，枕上西風鼓角聲。一棹寒燈隨夜釣，滿犁膏雨趁春耕。誰言五福仍須富，九十年餘樂太平。
鵬去天池鳳翼隨，風雲高處約先飛。青袍賜宴出關近，带取瓊林春色歸。
蒿簪掠鬢布裁衣，水鑑雖明亦嬾窺。數畝秋禾滿家食，一機官帛幾梭絲。物爲貴寶天應與，花有秋香春不知。多少年來豪族女，總教時樣畫蛾眉。
列岫凌虛滃翠嵐，龍泓澄澈七星涵。巖瞻好向西湖著，飛去何妨自嶺南。
不賢那得似長城，偶向潢池盜弄兵。靜沼何妨無事飲，幽尋聊記所居名。千山倒影湖新復，兩洞潛珍景旋生。紀事還須武陵筆，亭成唯擬看題榮。
年來行樂與民同，探穴追蹤太史公。幽洞初開名易著，蒼崖新刻句難工。風驅俗駕松扉外，雲鎖仙丹石室中。付與山僧司管鑰，勿教勝地草蒙茸。
巖面郡樓前，巖崖瀑布懸。曉光分海日，碧影轉江天。向暖盤棲鶴，迎寒簇釣船。次山題紅處，千古與人傳。
入寺山光峭倚天，劍池寒色鎖危巔。蒼苔自老生公石，新茗誰烹陸羽泉。樓閣下窺溟海浪，松篁遥接洞庭烟。二難選勝真奇絕，留得芳名萬古傳。
昔年同醉杏園春，別後花枝幾度新。彼此宦遊疏翰墨，等閑交面起絲綸。榮親未必須萊子，晝錦何嘗只買臣。布政莫爲三載計，清朝臺閣整搜人。
虢國妝初罷，高堂夢始迴。霓裳猶未解，繡被已成堆。赤帝宮簾卷，華陽洞戶開。神僊有良會，清唱在瑶臺。
路隔仙源不可尋，紫牆霜戟夜沉沉。緘情謾託傳書雁，換笑空餘取酒金。翡翠巢成珠樹密，驪龍睡起玉淵深。新知自樂生離苦，年少情多豈易禁。
高挹方諸薦水倉，醮壇時見燭神光。日邊甲帳雖虛設，汾上樓船不可忘。盤槩碧霄甘露白，鼎遷幽壤瑞雲黄。東巡岱嶽探金策，倒指寧聞壽數長。
摇落何須宋玉悲，齊亭遺恨莫霑衣。池中菡萏香全減，井上梧桐葉乍飛。風促箏聲隨斷續，日移磚影自光輝。宜秋門外饒芳樹，結駟那堪送客歸。
彊弩當年討不庭，功成身退炳丹青。囊沙澤畔知兵法，聚米山前識陣形。驥老未甘秋伏櫪，劍閒猶覺夜衝星。分茅錫土傳家牒，鐘鼎還須爲勒銘。
秋風清緊雁初飛，半醉摇鞭出帝畿。名郡又分紅旆去，故鄉重見錦衣歸。剖符雖暫宣皇澤，視草終須直紫微。從此南軒多倚望，好詩芳信莫教稀。
詩人如不頌，誰識太平心。石老碑文古，庭荒蟻穴深。白雲生絕壑，斑竹鎖疏林。行客自南北，青山共古今。登臨尋勝蹟，望望日西沉。
徐孺亭邊水石連，高名頻見野僧傳。篋中書滿思安世，樓上詩成憶仲宣。已說爛柯忘意遠，定知焦尾用心專。寒溪乘興雲迎棹，秋夜娛賓月照筵。曲檻靜宜開木筆，短牆幽稱聚苔錢。廷評官小無餘俸，致仕身閑得盡眠。梅少也須饒越嶽，竹多寧肯讓湘川。樽前白玉杯常在，腰底黄金带未懸。清露暖空滋菊圃，紫雲垂蔭養芝田。仍聞旌表門閭後，朝士褒稱過百篇。
平仲酌泉回北望，謂之禮佛向南行。煙嵐翠鎖門前路，轉使高僧厭寵榮。
惟有南山與君眼，相逢不改舊時情。
寶珠探妙得真宗，五色分明煥太空。解下連環竟超越，鬰羅深處宴鴻濛。
聖主臨朝重義門，紫泥旌表不優恩。廣延墨客收經籍，已見丹朱及子孫。池沼宴時花滿檻，煙霞吟處酒盈樽。清閑官秩清閑景，千戶侯封未足倫。
坐聽風雷起空谷，俄看四面野雲生。道人不作英雄氣，可笑當年失箸驚。
几檻虛明不著埃，忘機鷗鳥自飛來。北窗高卧羲皇世，九陌紅塵安在哉。
陂塘五月迎秋爽，脩竹成陰一逕開。俗客自應慚到此，幽深雅稱杖藜來。
林宗烏幘任欹傾，緩带荷風拂面清。城市輪蹄鬧如織，飄然從此便登瀛。
篆香如霧細縈簾，始信壺中別有天。客舍黄粱今熟否，邯鄲無夢夢遊仙。
湖光空闊水天秋，翠蓋紅衣永日留。惟有詩情磨不盡，碧雲吟就喜湯休。
度塹昏鴉接翅稀，斷霞相映霧山微。騶車不用飛青蓋，試作山翁倒載歸。
黄金勻揉萬英開，步遶清芬過砌臺。一笑欣然超鼻觀，知公曾到月中來。
內熟先從一念收，浩然勿藥更何求。西山故自朝來爽，政不驚人語不休。
絕景頻因警句誇，莫傳俚耳便紛挐。須知味道耽巖穴，志意難將富貴加。
花枝冷濺昭陽雨，釣綫斜牽太液風。
多幸遭逢處，知交信有恩。偏承相見重，頻沐厚光榮。眷戀常推許，人情每普平。
我名濺玉亭，五字仍一掃。蒼崖立積鐵，懸瀑翻輕縞。霏霏冰奩傾，粲粲玉匣倒。殷勤點翠竹，散漫沾芳草。喧轟雷霆怒，澒洞金石考。直疑青山嚴，頓失趙盾杲。飛簾吹不斷，接影照逾皓。初非智巧成，端自神物造。凭欄熟自聽，歸來想懷抱。拂除朱絲絃，寫之流水操。
女媧補天天不疏，精衛填海海欲枯。留餘亂石龍下蟄，結茲古洞神中刳。三冬溫溫等氈帳，六月凜凜同冰壺。致身岩壑真勝地，寓目塵寰皆畏途。
玉液煎瓊甃，泓澄一脈泉。張生題品異，丞相與名傳。薦客流霞勝，煎茶掇乳鮮。祇園終古在，長對白衣仙。
考終秋鬢白，歸隠舊峰前。庭樹鳥頻啄，山房人尚眠。寒巖落桂子，野水過茶煙。已結勞生念，虔心向竺乾。
漢公嘗說惠泉師，解講楞嚴解賦詩。今日我來師已去，草堂風雨立多時。
伐棘何所山之巔，秋風颾颾棘子丹。折根破柢堅且頑，斸夫趦趄汗污顔。攢鋒束芒趨道還，𦽑之森森繚長藩。暮冬號風雪暗天，漏寒不鳴守犬眠。主人堂上多金錢，東陵暴客來窺垣。舉手觸鋒身隕顛，千矛萬戟爭後先。襟袖結裂不可揎，蹠破指傷流血殷。神離氣沮走蹁躚，數尺之牆弗復攀。索頭醜奴搔河壖，朔方屯師連七年。木波馬領沙填填，氣脈不絕如喉咽。官軍虎怒思吼軒，强弩一發山河穿。將不叶謀空即安，翫養小醜成隕顛。推芻挽粟徒喧喧，邊臣無心靖國艱。爲余諷此伐棘篇。
瘴海千枝霧，驪山一騎塵。
君恩來萬里，客路出千山。
喜綴真仙讌禁林，玉堂新事好供吟。天章刻石興風雅，宸翰書牌耀古今。勢逸奪迴龍鳳跡，調高流入管弦音。光凝玉斝瓊漿潤，冷布花磚藥樹陰。地貴每朝金殿近，景清如到玉壺深。得陪嘉會榮觀大，虔效賡歌樂聖心。
山川如幻閣長秋，一島飛來伴九洲。不礙漁樵雙槳過，何妨羅綺四時遊。雲疑泰華分張去，永憶蓬瀛散漫浮。禁苑未知湖海樂，生綃寫取獻九州。
年少復家貧，懸車去養親。銅扉霑美命，綵服稱閒身。純孝敦時俗，高風似古人。禁林榮華者，羞見二毛新。
逈與群芳異，含芳向暮春。不如松柏木，常保歲寒新。
江表遥思歲月賒，幽尋勝蹟對繁華。池塘瀲灧凌朱閣，樹木參差翳彩霞。玉斝滿傾千日酒，畫欄常勝四時花。當年劉阮應惆悵，不識桃源第一家。
行到水窮處，未知天盡時。
人心若江河，晝夜無停流。東流未到海，滔滔詎能休。又如遠遊客，終年寄他州。不知歸其家，歲暮何所投。水流上滄海，人行止故丘。而況寰宇中，事物紛相酬。人欲盛其熾，天理微以幽。瞬息變化間，肝膽生戈矛。苟不知所止，定心終無由。所止非至善，此心猶可憂。卓哉陳使君，立志希前修。名堂以止善，善外俱無求。我德自此明，新民功亦優。還應有餘慶，永爲斯堂留。不愧大學篇，芳塵映千秋。
蕭昂矚餘輝，堯天命賜衣。石房雲外啟，金錫日邊歸。草腐螢光散，星中暑氣微。抽簪期晚歲，相許扣禪扉。
芳樹高低啼蜀魄，朝雲濃淡極巴天。
南陽客自稱龍卧，東魯人應嘆鳳衰。
釀成漢帝招王母，飲罷凉州拜孟池。
船官風破浪，關吏鼓通晨。
分曹歸政養耆年，李下何由更正冠。賢相賦詩同嘯傲，聖君優詔去盤桓。龐眉老叟俱稱壽，凌雪喬松豈畏寒。屈指五人齊五福，鄉人須作二疏看。
一半春光過牡丹，又開芍藥遍禪關。久辜佳約違蓮社，今續清歡到寶藍。垂露幾團花面濕，東風一陣燕泥寒。酒邊何味呈奇供，綠笋朱櫻正滿盤。
石乳標奇品，瓊英碾細文。試將梁苑雪，煎勳建溪雲。清味通宵在，餘香隔坐聞。遥思摘山月，龍焙未春分。
鼇冠三峰碧海寬，雲謠初下靄芝蘭。采珠宮裏驪龍睡，織錦機中彩鳳盤。藥砌蒼苔錢作點，粉牆脩竹玉爲竿。閑從莊蜨親鳬舄，曾得安期九轉丹。
長松繫馬駐吟鞭，水殿沈檀一樹煙。苔破閑階幽鳥立，草芳深院老僧眠。桃花欲放條風後，茶蘂新供穀雨前。衰會賞詩多狎客，我無岐路近神仙。
化城金地出人羣，瀑布峰前一徑分。寶塔香燈諸洞見，石樓鐘磬半天聞。子明丹竈封秋蘚，李白書堂鏁暮雲。欲去未能還結念，展圖時誦北山文。
宜川三月水東流，秀出江南二十州。紅旆使君今日去，白衣舉子昔年游。海潮賦就藏書府，競渡詩成在郡樓。國史待修循吏傳，政聲早晚達凝旒。
聚族逢修偃，垂紳偶會昌。里閭師重厚，門閥誡輕揚。木壠堆雲秀，書帷積雪光。清名傳異域，麗句出中堂。玉藴山還潤，蘭生谷更香。友朋敦布素，童稚味膏粱。鑄劍歸農器，休牛見服箱。齋心常拱極，端簡立秋霜。
綠池寒竹繞書齋，鼓篋橫經任往迴。積善原從千里應，表門恩自九天來。文章卷裏蟾枝秀，禮義鄉中棣萼開。記得浮雲深處景，巖深應長棟梁材。
部符南粵轉軺車，三寶新題表義閭。藥石好携靈運句，素筠留得蔡邕書。平原架上衣無主，過客堂中食無魚。見說下帷多俊士，共瞻司馬慕相如。
賢才思述作，崖石尚磨礱。元才詞華麗，顔公筆跡雄。
筆跡因難泯，詞華詎可磨。二賢名不朽，千古著山阿。
三萬六千頃，湖侵海內田。逢山方得地，見月始知天。南國吞將盡，東溟勢欲連。何當灑爲雨，無處不豐年。
方喜雲油布，俄聞葉螣生。田神何縱虐，稼政自非明。潁鳳那充食，吳牛已絕耕。黄堂厭粱肉，對爾自心驚。
漁翁沙鳥傍迴塘，携杖閑吟繞寺廊。遠岫不離青草渡，片帆時過綠苔牆。風狂林木生清籟，日暖漣漪動畫梁。張翰思鄉應有意，幾多屏障水爲鄉。
無風烟焰直。
日移竹影侵棋局。
天子昔取士，先俾分媸妍。濟濟俊兼秀，師師麟與鸞。小子最承知，同輩尋改觀。甲第叨薦名，高飛便凌煙。遂使拜扆坐，果得超神仙。迄今才七歲，相接乘華軒。
雨晴禁署絕纖塵，讌會名賢四海聞。供職盡居清顯地，崇儒同感聖明君。翩然飛白璇題字，煥若丹青翠琰文。梓澤笙歌誠外物，蘭亭詩酒不同羣。少年已作瀛洲老，他日終棲太華雲。莫怪坐間全不飲，心中和氣自醺醺。
有若似夫子，尚興闕里門。虎賁狀蔡邕，猶旁文舉樽。昭陵自一閉，真蹟不復存。予今獲此本，亦可比璵璠。
乘舟南去唯尋酒，上馬西行只詠詩。醒醉去留皆遂意，如斯方信是男兒。
祝融峰上曾傳納，太一山前舊結廬。兩地逍遥已三紀，爭教肯在帝城居。
玉堂臣老非仙骨，猶在丹臺望泰階。
天賦九華名狀別，岧嶢勝槩壓諸方。
蝦鬚半卷天香散。
憔悴貳卿三十六，與師氣味不爭多。
忠孝一生心。
詩題：懷安官舍病起九日作首句：籬菊今年拆最繁。
詩題：十日菊首句：寂寞東籬下。
詩題：重陽述懷首句：屋頭寒雀作饑聲。
由徑尋山路，登臨步步疑。縱高終带險，任達亦須危。況是多防地，那堪獨力時。荆榛方櫛比，直道擬奚爲。
建隼提封雲夢澤，臨民咫尺峴山碑。煙凝郊郭漳波浄，翠遶樓臺楚嶠奇。
古艾地多勝，修寧景最幽。溪聲常到枕，山色正含秋。樹密苔封徑，庭虛月滿樓。清輝光累世，高義藉名流。
北山之北寄柴扉，茅屋參差倚翠微。老罷那知還作客，春深無奈苦思歸。淹留恐復荒三徑，潦倒寧堪護六飛。乘鶴雙鳬成底事，不應容易裂荷衣。
詩題：送葉善卷致仕歸吳首句：衛尉新除蓋次公。
栽培萬杉樹，延納五峰雲。蓮社松門接，陶居柳徑分。
常欲棲山島，閑眠玉洞寒。丹哥時引舞，來去跨雲鸞。
高迹寧留得，禪心萬法空。來從丹闕下，去返赤城中。入舫袈裟月，穿林錫杖風。何時結香社，宴寂與師同。
夕霽巴城月，秋光峽樹春。
不見古君子，空餘舊林巒。翠色媚車馬，爽氣嚴衣冠。天水交影碧，松竹聲相寒。
獨上西樓四望賒。
只把文章謁帝居，便從平地躡空虛。分明有箇上天路，何事兒孫不讀書。
惆悵巫娥事不平，當時一夢是虛成。只因宋玉閑唇吻，流盡巴江洗不清。
白雲巖在白雲間，巖下千山與萬山。莫向公卿容易道，恐伊來此一生閒。
公程無暇日，暫得宿清幽。始覺空門客，不生浮世愁。溫泉喧古洞，寒磬度危樓。徹曉都忘寐，心疑在沃洲。
一望東川盡數州，依崖泉石更清幽。不辭挹月披雲卧，攬取山房一夕秋。
松陰轉處琴書潤，花片飛來枕簟凉。
想別岐周不記年，丹丘高卧好林泉。飛名已出紅塵外，放跡纔辭紫殿前。虛室先輸君靜坐，野雲終俟我閒眠。長歌宸翰真皇賜，袖去須知世世傳。
十里湖光十里松，松陰路到十高峰。窗看渡口隨湖月，樓聽雲門度嶺鐘。梁帝鉢含山雨潤，普賢臺鏁蘚花重。誰人的是忘機子，香稻寒蔬養瘦容。
九重留不住，乘興返天台。青嶂未爲靜，彤庭應更來。御歌編隠訣，卧榻近丹臺。衣袂含香氣，蓬萊醉幾迴。
赤城山去刺桐城，還往都無一月程。日日焚香遥稽首，五更河露濕人衣。
時常展畫圖，今喜到仙都。盡得煙霞景，方知手筆粗。擎天成一柱，鎮地出三吳。苔片封車轍，蓮香泛鼎湖。占風來海國，迎日上雲衢。似筍千尋直，如藍四面鋪。秀能通造化，高豈礙摶扶。雷雨生巖竇，星辰遶藥爐。金華慚叱石，玉女望投壺。觀古壇尤在，碑荒字半無。未曾迷阮肇，何倦醉麻姑。塵外標名異，空中立影孤。笑秦銘泰嶽，嫌舜葬蒼梧。夏月風長滿，秋霜草不枯。步虛吟羽客，滴翠濕樵夫。獨稱瀛洲侶，吟看典郡符。
瀛洲風月十年餘，東出雲堂典郡符。更到煙霞最深處，分明景物是仙都。
不見當年李翰林，江天爲我結層陰。九華門外柳三尺，蕭相樓前松千尋。物在人亡空有淚，時殊事變獨傷心。隻雞斗酒江干市，白首風前楚些吟。
秋日懸光八使來，笙歌十里郡筵開。六朝草色鋪堤路，九日花香泛酒杯。紅袖歌長凝粉黛，紫微詩久蔽塵埃。賢人此會知無盡，不畏年華似箭催。
松門石徑亂雲粘，四顧藍光冷射簷。鏁霧樓臺陰自潤，嘯風猿鳥韻相兼。寒巖路僻憑僧指，古篆香殘待客添。須信苾蒭堪愛處，滿階芳草正纖纖。
落筆重重見險津，不堪憑仗洗埃塵。無波浪處生波浪，愁殺孤帆過海人。
松間忽被青童指，金籙犀仙第二人。
詩題：搗砧詞首句：星斿耿耿寒煙浮。
詩題：六月吟首句：曦輪獵野枯杉松。
罩在金籠好羽儀，分明喉舌似君稀。不須一向隨人語，須信人心有是非。
桂旗芝蓋翳濃陰，嚴宇崢嶸枕柰林。蜺座有花和法雨，龍淵如鑑徹麩金。錫杖化去圓泉在，石誌文昏亂蘚侵。塵寰漸遥天路近，慈雲輝物已灰心。
各還朝政遇堯年，鶴髮俱宜預道冠。乍到林泉能放曠，全拋簪紱尚盤桓。君恩至重如天覆，相坐時親畏地寒。九老且無元老貴，莫將西洛一般看。
天監王德，莫如宋赫。宋道平平，莫如法天。皇法昊天，覆罔攸私。達乎鬼方，化被孔時。維戩維祿，維生維育。被彼蟲魚，及爾草木。惟命克遂，于其有俶。
皇振厥猷，法天以寧。我法我度，我經我營。或風或雨，或雷或霆。日月昭然，奮皇之明。霜肅以平，露澤以清。左右百辟，爛兮敷星。
皇實法之，配道無作。始則以寬，終靡庸度。嗚呼下民，亦孔之莫。皇鑑下土，將安將樂。皇視四方，匪醜匪惡。法爾天永，民禱斯恪。
赫赫君道，皇其崇之。遹彼丕教，皇實基之。維基伊何，實以無爲。海隅蒼生，被服熙熙。
天下既平，狄人既庭。其棘匪勞，神聖以寧。無亂斯聰，無惑斯明。衣裳自垂，冕旒是凝。
烝哉皇極，道靡有息。勤勤以謨，罔視其迹。鑿飲自鼓，耕食自績。維相以歌，勿荷後辟。
皇宅斯道，汗汗浩浩。賢俊茀茀，鐘鼓考考。爰煦爾赤，爰妥其老。樂只萬國，寧德攸寶。
皇道靡徹，載昭載晰。克彼有截，萬國是悅。皇矣聖朝，綿爾瓜瓞。是崇是潔，萬世貽厥。
九區混茫，皇天錫皇。羲教農化，勛紀華彰。繼華於禹，承禹於湯。比於文武，逮其成康。聖道攸傳，富壽無疆。隋之棄仁，天命不常。殱厥侈毒，祚歸巨唐。唐孫復昏，蕩於四方。民瘼其咨，逾於懷襄。草創中間，崩析滋章。割山裂川，國爲披猖。氓不堪命，神恫其殃。俾宋有圖，橫弛豎張。日月五辰，齊其啟光。實維太祖，肇基建邦。有若有苗，逆命弗祥。爰整其師，赫怒斯揚。荆舒既貢，南海趨蹌。庸蜀微盧，雖險無當。惟爾曰夏，毒靡有流，民始克昌。屢饑而饌，久渴而漿。冰極授衣，暑煩降凉。洎我聖君，傳葉振芳。聖神仁明，浩浩汪汪。吳人來王，并汾懾降。服不以戎，鼓罔其鏜。風雨攸暨，如禽集翔。淳復天人，禮修夏商。前正後直，左賢右良。忠正並驅，回邪跼藏。鰥恤寡矜，寇屏宄亡。藥蒸石黎，法衡度量。乃宅孝悌，乃謹序庠。衣帛食肉，罔有攸傷。關譏匪艱，什一靡龐。雖有罟網，不罹汙潢。雖有山林，不亂斧斨。雖有權衡，民不以强。雖有郛郭，民不以防。宗廟既清，郊社甚莊。品物爭瑞，史載交相。未誥俗化，將時合蒼。盈耳四海，但聞洋洋。其雍其熙，無施無爲。乾坤法之，治於垂衣。蒙彼蚩蚩，不覺不知。天下一致，夫何慮思。清之浄之，平之泰之。倏變於道，殊途同歸。偉焉厥圖，本蕃益枝。百世之後，實流其奇。史官既良，康哉具書。古有吉甫，爲宣王詩。是故臣湘，作夫頌辭。聖德形容，神明告茲。狂斐恐慴，少頌史遺。
帝有天命，四方是宣。祥有時數，元極則傳。愛物在皇，惡盈在天。惟彼廬墟，安寧有年。土沃無蠹，民驕且專。窮侈勿度，宄猾相肩。彼孽既盈，厥兆斯綿。天子眷之，丞相竦然。僉曰疇當，劉侯其賢。帝命欽哉，布教甚玄。儉以示之，信以布之。侈焉猾焉，禁之制之。惟公拳拳，是民咨咨。惟民未知，其惡去遲。公恐公懼，吾知天時。將及弗度，明年果饑。雨師不顧，其歲莫支。回祿仍怒，公豫其知。雖凶雖燄，弗禱弗祈。厥民既羸，爰求其私。始惻天變，相議而辭。公始儉我，我莫肯隨。公始廉我，謂公啟威。公實愛我，而莫之知。洎稟公教，里閭相師。易侈以儉，猾庸悔追。逮夫次歲，百物咸宜。雨奮於畢，火藏於離。民歌且謠，四郊怡怡。教民肅祗，功德流滋。史臣弗遺，後世是資。孝績未彰，徵於帝畿。腹心腎腸，帝將布其。民之懷仁，亦孔之微。公不我留，齎咨涕洟。來既云暮，去惟是思。湘採民謠，播於聲詩。
連天含積翠，石路接危藤。日近棲鵰樹，雲迎望海僧。狖傳幽谷響，泉落斷崖冰。中有仙人宅，知居第幾層。
黄金類羽翰，飛出雪晴山。語曉他禽默，啼花別樹閒。微陽疑獨照，急管偶相關。紅杏園林闊，經時得往還。
南溪亭蔽月，主簿好看雲。暇日曾移樹，炎風盡带薰。四窗山曲入，一徑草微分。買石清流底，名賢待贈君。
蘭江江上亭，仁智稱爲名。山色曉爭出，水光秋更清。微風飄復斷，好鳥過還鳴。曾伴陶公醉，疊聞漁唱聲。
何年鑿蘚紋，寒氣觸僧魂。穴在青松底，泉通白石根。汲因嘗茗客，窺有斷腸猿。偶向秋來照，吟髭雪露痕。
物外纖塵絕，堪聞樂道歌。好山光不盡，幽鳥語無多。樹影秋雲雜，泉聲晝磬和。高僧自禪定，時有野人過。
勝寺登危閣，凭欄即近鵰。無雲生北固，看日下南朝。木落吳山迥，天晴楚水遥。從容萬慮息，目喜赴僧招。
衆木皆穿石，名香自合焚。兩廊吳分月，一閣楚天雲。雨過新燈露，潮平晚磬分。僧吟貝多偈，夜靜釣人聞。
九日松林寺，登高過石橋。野僧憐不醉，山菊笑無憀。屐齒憑泉漱，雲衣近樹飄。自知清靜意，應免俗人招。
寺高傳絕頂，一到即忘機。夜月逢僧早，秋雲出樹微。磬邊巖狖過，窗外海鵰飛。欲下莓苔磴，題名却惜歸。
物外千年寺，人間四絕名。兩廊諸嶽色，九里亂松聲。海氣飄僧院，秋鐘徹懸城。夜來疏磬斷，月影徧樓清。
孤舟愁晚泊，葭葦暫相鄰。旅雁初棲雨，江花偶向人。强吟還自愛，忽語有誰親。倚棹煙將暝，秋風起白蘋。
晚泊秦淮上，無人獨倚檣。遥峰平積水，別浦露殘陽。往事隨天望，新蟬聒樹黄。漁翁有深意，不語自鳴榔。
雨黑徑垂莎，全家在薜蘿。樹空穿井出，門掩燒痕過。寫易澌生硯，懸壺月上柯。近來山屐老，枯齒旋無多。
上國有春榜，遠人無試期。携琴出關早，聞雨到家遲。卧病鄰皆笑，嫌貧僕轉癡。高堂倚門久，此去尚多岐。
摇落拂殘棋，蕭騷傍菊籬。硯浮窗外影，人拾樹中詩。掃綠粘苔冷，燒紅煮茗遲。巢烏還有意，猶在月明枝。
初晴石路新，溪戶別無鄰。自夏評詩徧，經秋掃葉頻。拂琴堂有月，餐藥病離身。欲話因來宿，西軒只兩人。
獨居顔子巷，還自種忘憂。偶病閒辜月，因吟瘦過秋。泣多曾憶阮，貧極尚師丘。散拙兼成癖，如何稱俗流。
營居知避俗，領鶴過秋郊。泉照書初架，窗移樹未巢。留題新墨濕，掩戶舊鄰敲。數本當簾竹，茶煙漸欲交。
古柳垂溪水，當門繫雪舟。開樽延白鳥，掃樹带清秋。閣上看華頂，窗中見沃洲。尋常投刺少，來即是詩流。
澤國秋光淡，詩家夜會清。雨餘逢月色，風靜得琴聲。小徑幽蟲絕，寒階落葉并。嘗茶不擬睡，自起遶池行。
又散耶溪會，斜陽在古原。出門逢落葉，去路有啼猿。短髮不堪照，新詩誰與論。如何爲遠別，風雪宿孤村。
仙人與王質，相會偶多時。落日千年事，空山一局棋。樹高明月在，風動白雲移。未得酬身計，閒來學採芝。
孤峰連鳥道，幽會興難忘。對坐無人到，空林盡日香。斷崖逢積雪，高木露微陽。靜話看晴曉，聯聯過晚岡。
行路華山前，之官髮黑年。移家擬拔宅，作尉已呼仙。近縣雲隨鶴，當門樹著蟬。吟詩因夜坐，毛女落秋天。
詔書徵入闕，數日醉離筵。野老衣多淚，山溪雨送船。郡齋閒月色，江鳥得詩篇。省閣人相待，供吟幾樹煙。
登門長失約，千里阻關河。每爲秋風至，空令夜夢多。舊時曾見許，新諾復如何。想望臨荒徑，微微雨滴蓑。
楊柳一蟬清，關河九日行。却來時未熟，此去雨初晴。僕嬾嫌書重，馿幽喜骨輕。還因得新句，山寺徧題名。
官滿鶴衣輕，全家在四明。上船秋月白，到岸海山青。藥妙初痊病，詩高舊振名。遥思落帆處，太守出郊迎。
暫辭芸閣伴，欲上海邊城。地近瀛洲見，山連越水迎。駐帆寒草動，移旆曉霞明。到日新題出，登高待雪晴。
落葉上青衫，携家赴嶺南。欲行猶買藥，侵早即衝嵐。久賤惟知事，長貧不解慚。山城騎病馬，吟句去庭參。
劍閣衝秋去，迢迢動鬰陶。千山非故國，九日莫登高。峽樹參天碧，巴猿向夕號。當壚人不在，何以慰離騷。
尊前泣復歌，清淚酒相和。別岸春風靜，孤舟夜雨多。鳥鳴煙草露，花逐夕陽波。我亦無憀者，東西欲奈何。
特地照青銅，行行謁謝公。山窗新入夢，池館舊聞鴻。岐路雲邊去，炎蒸雨後空。郡齋如伴話，滿座是清風。
相逢從冷澹，此別復凄凉。去路迎秋色，行衣拂夕陽。酒濃心易感，詩好意難忘。莫作關山役，吟髭況漸長。
門外雨初晴，春深送客行。離筵近流水，芳草向空城。遠鳥啼仍亂，殘花墜欲并。會須頻飲酒，莫遣白髭生。
獨去誰相待，全家寄舊林。雨聲鄉外盡，秋色水邊深。別酒香和菊，新詩束傍琴。將行還共立，江上起孤砧。
未第逢花盡，殘陽照渡頭。入關頻值雨，歸棹獨隨鷗。樹暗藏鳴鳥，山空接漫流。琴書不同去，猶在酒家樓。
落日照行衣，鄉程隔翠微。聽蟬臨水別，聞雨抱琴歸。鬢髮各疑短，天涯相見稀。離歌一聲斷，江上有鴻飛。
天遠草離離，秋霖寄信遲。相思逢葉盡，獨坐聽蟬悲。岳色寒前見，松心雪後知。頻招猶未至，時復檢清辭。
知音不可得，此去但消魂。別夜俱聞雨，殘秋自出門。水橫芳草渡，煙蔽夕陽村。應念千山外，明朝獨聽猿。
此身偏似雁，南北但孤飛。久客難爲別，窮秋況未歸。去程寒雨細，留話夕陽微。試共江邊立，疏砧又搗衣。
偶負同年約，知君先出京。相逢得酒病，欲別值蟬聲。共立山當眼，分題雨過城。東歸幾人問，爲子耻詩名。
陶家宜寂寞，多醉復多才。鎖印秋山入，移琴夜雨來。試茶還掃葉，買樹亦和苔。妙句鄰僧乞，仍聞得藥回。
經炎雖得信，旦夕夢兼思。多暇知無事，新秋合有詩。樹凉看雨過，吏散見蟬移。誰共清宵坐，西軒月滿池。
孤蟬鳴水湄，獨立少人知。急恐移他樹，清還似舊時。曾同秋館聽，併起雨堂思。南望臨風久，經年不得詩。
又作殘秋役，陶公爲斷魂。此行知入夢，欲去更登門。落葉堆霜徑，微陽隔雨村。預愁山館宿，相憶獨聞猿。
不語仍孤立，何人知此情。春禽鳴別樹，夜雨入空城。望遠魂堪斷，思閒夢亦清。曾陪遊嶽寺，遶竹共題名。
縣幽多水石，栽竹亦成畦。聽雨公田近，開窗月嶽齊。宿禽無別語，病馬立閒蹄。夜坐聞清唱，何人釣月溪。
閉門苔自長，春恨極天涯。落日山橫水，空城雨過花。斷狂曾避蝶，多病更聞蛙。江上無消息，風吹渡柳斜。
無憀作客時，況逼入關期。聽雨醒如醉，聞蟬坐欲移。病催新髮長，貧有故人知。應念將行計，出門多路岐。
主人無俗緣，留客菊花邊。雨氣寒并竹，秋聲夜雜蟬。爽知於酒稱，閒覺愛棋偏。不欲欹孤枕，更深却潄泉。
郊園春已暮，霽色射疏籬。地靜苔過竹，沙清樹入池。野人來盡日，山鳥話多時。偶傍松窗立，微風動七絲。
鳥道人分去，同行只有筇。過橋泉照齒，穿竹蘚留蹤。夜閣吟登月，秋山醉掛松。自窺還憶謝，會著在諸峰。
掩門多徑草，凉氣動疏林。細雨經煙盡，微陽到菊深。話詩無鳥過，試茗有僧尋。欲去還留宿，窗邊月照琴。
天晴九月九，秋思攪騰騰。大醉無人會，高山獨自登。看鴻時背水，採菊阻尋僧。往事還堪憶，狂吟罷未能。
自樂原西趣，疏林入戶清。洗池秋得月，移菊夜棲螢。古意憐琴淡，新題喜病醒。時聞岳僧至，閒講煮茶經。
病枕方行藥，公門似隠居。孤煙寄庭木，微雨長秋蔬。宦薄慚騎馬，山高夢結廬。期僧仍未至，慵寫與人書。
原野宜秋步，支筇日欲斜。斷橋時立鳥，疏草露行蛇。細雨霑梨葉，微風過稻花。坡西又吹笛，煙火兩三家。
閉門棲古寺，塵路杳無蹤。夜講香飄月，晨齋磬入松。石屏泉氣冷，山屐蘚痕濃。自說秋來興，時時夢遠峰。
香銷人寂寂，鋪碧斷塵埃。積雨聲初盡，高僧定未開。冷痕穿竹去，秋陣隔泉回。此處應長在，閒人況不來。
秋燈照岳客，深夜坐前軒。白髮新聞雨，青山舊聽猿。病多添藥債，吟苦避蟲喧。不寐還相對，高梧葉自翻。
惹雲非手植，自與薜蘿交。雨過苔侵影，秋來月照巢。錫寒枝上掛，偈好葉中抄。誰見僧行遶，煙凉夜磬敲。
講餘精小筆，深院竹脩脩。試墨因磨雨，思山忽寫秋。靜曾窮鶴趣，高亦近詩流。更擬緣清思，和雲狀沃洲。
夏滿辭京寺，終南路有松。月高緣白閣，葉盡到中峰。漱齒泉飄錫，冥心露滴鐘。長安如不去，期與鹿相逢。
何峰雲共出，一夜灑山簷。爽氣連燈濕，凉聲得樹兼。醉吟還有意，卧聽似無厭。已約凌晨起，泉聲自捲簾。
晝夢回窗下，秋聲碾樹邊。僧敲石裏火，瓶汲竹根泉。影照吟髭碧，香醫酒病痊。坐餘重有味，猶見半牆煙。
白石峰猶在，橋橫一徑微。多年無客過，落日有雲歸。水浄苔生髮，山寒樹著枝。如何方廣寺，千古去人稀。
瑣闥題詩送赴官，郡齋瀟灑謝公閒。樹邊棋閣開秋鎖，池上吟窗見晝山。吏散獨行紅葉外，酒醒時望白雲間。郊原漸有新烟火，知是逋民鳥道還。
郡孤詩句許秋供，見說多閒却似慵。移樹好禽來獨院，上樓高雪在諸峰。泉當月際摇吟影，蘚自雲邊得屣蹤。此興未尋頻挂夢，阮公池館舊相容。
白蘋溪湛五亭寒，物象全宜謝守閒。秋盡棋聲過竹寺，雨餘詩思落茶山。鳥依高樹和煙宿，人釣清流带月還。池館有情多入夢，近來誰在笛聲間。
霜落門前石齒清，靜中曾聽咽泉聲。分題會客多無說，抱疾迎僧忽强行。窗外葉隨蟬影過，井邊苔趁雨痕生。紗巾任側衣從破，二十年來不到城。
笛裏聲飄柳色寒，縣齋深在白雲間。孤吟夜倚琴邊月，半醉秋登宅後山。煙徑樹清苔蘚長，雨塘人散鷺鷥還。蘭舟有客題詩望，溪上家家晚唱闌。
東望堪思捧刺時，姓名相齒有人知。公堂伴語山光入，秋閣嘗茶樹影移。石上琴尊容賞月，水邊臺榭許題詩。重因送客留連甚，長記還家不敢辭。
留客强歌還强醉，送春多雨又多風。五更池館孤燈盡，三月江城一夜空。青鑑照髭疑有白，子規啼樹已無紅。相逢頼得明年約，應向花前慰斷蓬。
夕景含鐘露欲零，幽人醉宿長官廳。牀頭蘚色雖連月，池底花陰更雜星。梧葉乍題無物汙，蜀琴微響有風經。陶公伴客不思睡，門外數峰山曉青。
遠岸鳴蟬未擬休，蟬邊風葉動颼飀。平沙露白聊宜鶴，孤島分青獨映秋。野色半侵凉氣濕，水光低引夕陽流。題詩盡日無人伴，空憶瀟湘有釣舟。
酒醒身計正悠悠，澤國如萍信水流。獨夜聽鴻深浦宿，壞篷連雨一燈秋。年來自覺新詩澹，江上誰憐舊業優。腸斷山家數聲笛，不知孤客在孤舟。
一點孤燈萬里身，離腸曾攪九回頻。梧桐自管秋來雨，蟋蟀誰妨夜後人。枕上夢將衣共短，卷中詩與髮同新。江邊但厭携琴去，明月西風滿路塵。
斷徑危橋積蘚痕，閉關終與俗塵分。深秋鶴影臨池見，靜夜棋聲隔水聞。山榻病來誰寄藥，石牀僧去獨看雲。閒吟閒醉慵開眼，門外寒蟲叫日曛。
苔染衡門綠有錢，不堪風月漸凄然。蛩聲乍出斜陽外，山色初來落木邊。掃葉偶窺栽菊地，卷簾因作擣衣篇。故人南北新髭長，昨夜高懷雨滴蟬。
暮蟬頻響勝聞歌，白石牀清蘚色和。徑冷獨留寒菊在，樹疏分得夕陽多。沙泉月澹曾棲雁，籬落烟微半著莎。誰問寂寥詩景趣，竹扉時有野僧過。
卷箔無應永夜虛，凭欄還似釣魚師。牀頭雨細飄蘆葦，池上燈寒照鷺鷥。孤枕聽泉隨斷夢，好風吹竹隔殘棋。主人不寐客魂爽，曉色欲來猶賦詩。
寒氣蕭蕭瘦骨驚，自知分得四愁平。秋堂病起莓苔色，池閣夢回蘆葦聲。幽滴冷痕連樹影，暗驅浮氣入詩情。衡門獨掩還無語，一日相思萬縷并。
天竺峰西月幾層，亭孤應忌俗人登。山光曉射聞猿客，泉影秋摇倚樹僧。微雨洒臺青有點，片雲生石冷多稜。斜陽更起題詩興，還喜重來或未能。
倚雲生處絕塵埃，見說嵩高客寄來。扶醉未聞和屐到，伴吟曾是探山迴。尋僧過竹青敲月，看鶴沿池冷卓苔。知渡寒溪偏得力，夕陽風緊打冰開。
掃灑仍聞屬意勞，遶池生蘚不生蒿。敲花雨過琴絃潤，吹竹風來鶴語高。窗裏樹光清著枕，硯中山色冷趨毫。何人可作題詩伴，試茗應思謝法曹。
靜閣採詩人罕到，棲棲樹石盡當簷。長因夜月全開戶，獨爲南山不下簾。得句硯中秋水減，覓題池上晚花添。炎天幾度相留宿，曾值風凉雨氣兼。
陶令尋山勝境開，偶陪清賞憶天台。秋雲盡放諸峰出，野水時聞獨鳥來。巖畔坐宜窺蟋蟀，樹邊行亦避莓苔。斜陽石上題詩去，更向松陰遶一迴。
滄浪生計任西東，人向蕭園寄斷蓬。燈影半軒無夢寐，雨聲長夜在梧桐。閒僧正笑吟髭白，故國那堪水樹紅。志業未知誰念我，明朝江上葦花風。
一聲初起曉光浮，吟笛啼猿亦暗羞。清動月華猶滿樹，冷呼山色欲歸棲。時縈別館侵燈過，偶带凉颸入夢流。誰會酒醒傾耳聽，近來沙塞不吹秋。
對局清宵解客醺，坐窺玄妙杳難羣。勢侵孤燭和秋冷，聲隔高梧带雨分。關外散飛星出漢，水邊斜起雁穿雲。無人得見爭先意，時被西林宿鳥聞。
自引靈泉勝取冰，入雲窮穴始因僧。閒疏咽處秋無際，靜聽時來月有層。乍覺疏林多爽氣，漸疑幽石減寒棱。雨餘終夜西風起，流過吟窗濺著燈。
九月蟬稀九日催，年光如逐水聲回。人思往事凄凉在，菊倚荒庭寂寞開。落葉偶從池上過，夕陽初傍酒邊來。白衣去後無消息，雨濕東離欲長苔。
翠滿衣裳遠徑分，漸供幽興入詩門。臨泉自愛窺筇影，過蘚何妨駐屐痕。因惹斷雲還倚石，偶看殘照學呼猿。行行却喜無人到，曾爲秋來挂夢魂。
何處籬筵酒欲空，夜凉橫玉自吹風。人當木落關山外，秋在月明池館中。隔水不堪驚遠夢，入雲猶擬觸孤鴻。憑欄寂寂還多感，誰會無言憶馬融。
山木爭高葉盡深，山人半醉在庭陰。常時具饌多餐藥，偶夜聽松不弄琴。雨後看苔連井口，秋來見月到池心。近聞牆外諸峰賣，只向茶鐺便煮金。
雨驅寒蘚入衡門，顔子簞瓢近水濆。靜話忽容幽鳥聽，好詩長忌俗人聞。半簾松影和秋卷，一檻棋聲與竹分。野客有情僧有意，相思時望過溪雲。
一夕衡門獨自開，雨陰深巷少塵埃。酒醒風傍池邊起，坐久月從花上來。何處夜歌初欲斷，四鄰春夢未知回。因思此興無人共，時復孤吟步綠苔。
應問秋雲學得閒，飄然如不在人間。青籐篋裏詩多怪，紫栗枝邊藥更瘢。江客對棋曾賭鶴，野僧分屐借登山。仍聞昨日來城市，又抱孤琴踏月還。
柳渾曾吟郡，中間遇牧之。留連皆往日，寂寞偶多時。物象應無改，軒車自有期。憶山辭闕早，採藥上官遲。澤國閒堪賞，公堂靜好窺。掃苔紅葉過，臨水白蘋移。樹石秋供畫，汀洲曉入詩。謳謠漁父得，孤潔鷺鷥知。笛外風含酒，樓中月照棋。野田耕带雨，寒井汲和澌。城郭煙霞近，人家橘柚垂。會須尋此景，況與二公宜。
憶昔初投刺，秋風八詠邊。偶參知好日，一見自多年。吏散公堂雨，簾垂館樹煙。共吟曾試茗，同坐或聞蟬。渡水尋支遁，登山學地仙。獻酬多奧妙，談笑屢遷延。夜月侵詩卷，寒燈落酒船。醉容韋带去，卧許石床連。池館今何遠，汀洲思倍牽。庾樓知有約，顔巷奈多緣。病眼隨蓬斷，愁心逐旆懸。高臺聊一望，芳草夕陽天。
梅侯三年江上居，盤羞慣飽鮆與鱸。客居京城厭粗糲，買魚斫鱠邀朋徒。孰親刀匕擅精巧，閨中麗人家本吳。縷裁長絲葉剪藿，餖飣自與尋常殊。霜橙擣虀飯香稻，一飽豈顧家有無。我雖日病興不淺，坐想落紙霏紅腴。雕盤雋味儻可再，贈子佳酒隨長魚。
和氣生金殿，微風轉畫旗。年年好春色，先是帝先知。
迎氣來歸祚，宜春祝降祥。皇心勤治切，應喜寸陰長。
醇醴浮金斝，柔蔬飣玉盤。嘗新兼介壽，齊奉兩宮歡。
晝漏新添刻，春寒早放班。恩隨寬大詔，一日徧人間。
位歷三朝重，風行四海深。坐將仁厚意，潜助發生心。
銅霤消殘凍，朱樓拂早霞。傳聲回步輦，來賞小桃花。
視膳回天仗，含飴樂聖辰。定應彤管筆，書美繫王春。
正閫成王化，開宮奉母儀。身當四海養，壽祝萬年期。
玉律生陽早，金鋪上日遲。枝間雙鵲語，應是報春祺。
平曉開朱戶，輕寒御練衣。宮童移鈿扇，慶壽早期歸。
后德侔姬國，嬪風協舜家。進賢陽爲長，修教月增華。
春色平明到，微風弄綵幡。稍回宮柳弱，更助壁椒溫。
暖日暉暉動，清渠泱泱流。六宮修歲事，拂拭採桑鈎。
臘雪餘香徑，朝暉上綺甍。翠生蘭蕙色，和入管絃聲。
重錦褰粧幕，輕羅換舞衣。釵頭雙燕子，先向社前飛。
晴日漸消宮瓦雪，和風微散御爐烟。千官拜舞皇恩罷，綵勝金幡下九天。
早鶑啼滑知寒薄，午馬休遲覺晝長。四海歡康幾務暇，簫韶時奉萬年觴。
鏤成寶字題宮戶，剪出名花趁御筵。人世不知春色早，忽驚歌吹下中天。
長樂鐘殘寶殿開，鳴梢移仗問安來。欲知純孝通天地，和氣氤氳遶御杯。
殘冰未放溝聲滑，小雨頻催柳色新。晝漏漸長無一字，坐披黄老味天真。
金花鏤勝隨春燕，綵仗縈絲逐土牛。迎得韶華入中禁，和風次第遍神州。
綵仗朝來散玉京，綺窗新網結初晴。靜呼宮女教調曲，閒引皇孫看學行。
九奏清新稱玉斝，八珍和旨奉蘭羞。須知天子娛親意，不爲乘春事燕游。
紫蘭紅蓼簇香盤，曉逐金壺下太官。朝罷三宮歸已晚，日華明麗雪消殘。
葭灰已逐陽和動，繡鏤初隨日景加。欲助君王修儉德，不將宮樣織新花。
漸暖正當挑菜日，輕陰新變養花天。君王勤政稀游幸，院院相過理管絃。
宮娃拂曉已催班，拜謝春幡列御前。不待春風報花信，紅酥綵縷鬭芳妍。
歲月鄉關外，溪山螟色中。孤城秋閉雨，獨客夜聞鴻。病使新髭出，貧令舊業空。思歸不得夢，欹枕近梧桐。
疊浪浸天青，離愁望處生。雨餘孤島暝，花落一船橫。岸遠紅蘭濕，魚狂白鳥驚。無人問行客，山寺莫鐘聲。
江城逢歲莫，獨自倚樓臺。積雪明孤島，微陽在早梅。水摇冰欲泮，春近雁思回。故國還如此，歸心但暗催。
嚴子陵邊水自流，夕陽無語倚松舟。乍逢風月羞爲客，及到溪山識盡秋。移樹斷蟬初過雨，立沙孤雁偶隨鷗。鄉心旅思何人會，蘆葦蕭蕭一笛幽。
三江風浪隔天台，想見當時賦詠才。近有高僧飛錫去，更無餘事出山來。猿猱歷歷窺香火，日月紛紛付劫灰。我欲相期談實相，東林何必謝劉雷。
遊人行盡天台路，仙家杳杳知何處。惟有山前一派溪，落花依舊流春暮。
鹽邑淪此地，柘山巋其瀕。復驚秦時女，化作湖上神。世事喜反覆，孰能識涯津。物變雖萬殊，不惑固有人。
勝事如飛去不還，無人更立白雲間。西風落盡貝多葉，明月自來天竺山。巖桂影寒泉暗滴，玉爐香減蘚空斑。孤猿亦有斜陽恨，莫道三聲是等閑。
不見寒山子，寒巖日欲曛。無人到深處，衆木隠孤雲。水照秋痕盡，霞明晚翠分。孤猿啼亦在，誰向此中聞。
十度花殘一覺眠。
天遠草離離。
詩題：和子華對雨有感（二首）首句：小桃凌亂逐東風，雪白朱紅幾萬枝。
詩題：蒙惠拄杖及詩依韻奉答首句：藤枝既老解縱橫。
詩題：蒙以詩惠水晶鱠輒次韻答謝首句：凝如寶匣開明鏡。
詩題：聞太素絕食飲水頗甚清羸以詩奉招首句：曲肱飲水歸寒士。
萬物盡熙熙，郊天禮畢時。安邊文教遠，過海赦書遲。南牧雖無也，東封合有之。茅堂自歌詠，何必向丹墀。
菊花原上立，村落雨晴初。晚吹清羣物，秋光澹太虛。空看新鴈字，不得故人書。猶頼華亭鶴，林閒伴索居。
美化何因見，民歌處處同。雨申諸縣足，獄奏半年空。郡閣煙光裏，人家霽色中。偶吟知淺拙，將獻愧明公。
動靜不違書，如君始是儒。婢閑猶畫卦，兒戲亦投壺。門冷僧長往，官清道更孤。吾君能大用，皇宋即唐虞。
無才動聖君，養拙住山村。臨事知閑貴，澄心覺道尊。成家書滿屋，添口鶴生孫。仍喜多時雨，經春免灌園。
盡垂華髮戀金門，獨乞懸車未五旬。清世一般爲隠逸，碧霄兩處應星辰。繡衣脫下寧妨貴，錦帳眠來不稱貧。瀟灑易添新道氣，光陰難改舊風神。老輕白傅方歸洛，亂鄙黄公始避秦。象簡豈同青竹杖，廌冠爭勝白綸巾。世間名繫昌朝客，物外銜稱太華人。醉指鼇頭爲別業，吟誇仙掌是比鄰。劍生塵土揩磨懶，書带煙嵐曬曝頻。石鼓曉聽殊待漏，玉潭時看異迷津。琴憐徽外聲彌澹，酒愛篘中味更醇。精細處方因療鶴，等閑開食爲迎賓。芝田女僕皆能採，蘭佩兒童亦解紉。丹訣有靈還似性，詩篇無病恰如身。要君計想嫌弘景，棄室翻應笑子真。預祝全家上昇日，願停絳節許相親。
深嚴相府絕纖埃，宴會尋常召不才。孫閤有歌凝翠黛，召棠無訟鎖青苔。鳳池即看三迴入，蝸舍曾蒙數度來。仍賜雅章慚繼和，朱門將獻又徘徊。
兩度爲霖六鎮臨，春殘公暇宴棠陰。周瑜辯樂寧妨醉，裴度論兵不廢吟。五色詔書丹鳳降，十香御酒翠娥斟。野人每喜陪樽俎，三入唯愁阻訪尋。
文武稟全才，何人更可陪。有官居鼎鼐，無宅起樓臺。聖主詩方和，親王狀始迴。鎮臨求二陝，調燮輟三台。鳳閣須重去，龍旌暫擁來。下車三度雨，上事數聲雷。未暇瞻珪璧，先蒙訪草萊。幾思趨相府，恐懼復徘徊。
嶽瀆精英氣，來鍾積慶門。何時生上相，明日是中元。仙藥寧無種，靈椿別有根。佇期三入後，一品見玄孫。
弈世英髦命世賢，懸弧時節早秋天。蟾光望處將三五，鳳曆推來恰半千。功向清朝終突兀，壽同皇祚合連延。預愁來歲逢今日，不得中書獻此篇。
晝睡方濃向竹齋，柴門日午尚慵開。驚迴一覺遊仙夢，村巷傳呼宰相來。
中書兩入寇尚書，出鎮雄藩半載餘。棠樹陰中無訟聽，閑騎寶馬到茅廬。
宋朝元老更誰先，已詠功成二十年。好去上天辭將相，歸來平地作神仙。坐看雲岫資閑興，卧聽霓裳引醉眠。多少年辰獻詩者，應無真禱似狂篇。
林中獨坐欲中宵，落葉紛紛觸壞袍。月影漸移蛩韻急，露華初上鶴聲高。四時催老秋偏感，萬事縈心夜更勞。猶頼清風知我意，頻吹庭竹助蕭騷。
星辰雖應碧虛中，富貴情疏道氣融。遶野雲煙陪淡薄，入衙山水學清通。申湖靜泛孤舟月，棠樹凉生一扇風。却有祖先難似處，獻詩民住樂郊東。
鶴色紗蒙烏府寄，裁衣不稱著林中。水亭君有親題處，留待他時染碧籠。
太白空來數百年，貫之今稱隠其閒。靜應笑我藏名拙，惹得人多到竹關。
往哲英靈在，重生出鎮初。傅巖存舊跡，棠樹認前居。美化民歌實，流言帝覺虛。暫來淹外郡，再入老中書。善欲皆昇舉，奸思盡剪除。登科嗤負鼎，避事鄙懸車。權助天生殺，才隨道卷舒。百官憑整肅，萬物待吹噓。接士殊龍板，尋僧却隼旟。嘉謀常啟沃，諫草旋焚如。赤子方安枕，黄巾亦荷鋤。囚無經宿禁，農有數年儲。山勢朝衙署，河聲貫里閭。野人携此詠，將獻幾躊躇。
坐棠虛廟堂，俗亦似身康。藥按仙方鍊，茶開御印嘗。吏因呈案懼，民爲立碑忙。公退無餘事，逍遥只道裝。
一月天不暖，前村到豈能。閑聞啄木鳥，疑是打門僧。松色濃經雪，溪聲澀带冰。吟餘還默坐，稚子問慵應。
乍認庭前青蘚合，深疑鑑裏翠鈿稠。莫嫌生處波瀾小，免得漂然逐衆流。
棠樹陰中來得得，蓮花峰下去遲遲。好將門外巖磨取，爲刻西巡御賜詩。
千騎蕭蕭曉發時，雨先一夜洒長岐。盡知暫去臨鶉野，即看重來向鳳池。函谷亂花明劍珮，灞橋垂柳拂旌旗。不同調鼎民皆樂，秦甸歡呼陝服悲。
聲華籍籍祖風存，況佐風流謝使君。健筆想無詩債負，漏巵應少酒知聞。趣裝劍懶從人借，謁廟香非爲己焚。好對前山思節儉，夷齊餓死舜耕耘。
紅蓮客惠碧雲篇，未及他山買石鎸。且選眼前麄竹上，和煙大刻兩三聯。
藤床藤枕睡騰騰，軟勝眠莎與曲肱。知似邊韶偏寄惠，夢中長亦感空心朋。
物外幽奇物，吟看復歎吁。豪家如可用，窮巷却應無。閑共僧贏得，卑嫌俗競呼。山疑和雨買，地似带煙租。密鎖憐庭竹，深藏恨砌蕪。貪多寧損志，嫌少不爲愚。良冶何由鑄，常流豈易圖。野人唯自愛，難把悅妻孥。
陝郡衙中寺，亭臨翠靄閒。數聲離岸艫，幾點別州山。野客猶思住，江鷗亦忘還。隔牆歌舞地，喧靜不相關。
捧詔異常倫，無官豈累真。瓢知空似性，琴想重於身。卧必思雲切，行應待鶴頻。林間起相送，漸覺世還淳。
藍田名冠古京華，詩匠移風更可誇。解使射生人改業，能令逐熟客安家。韓文公記存廳壁，王右丞居對縣衙。見說偷閑偏往處，悟真寺最好煙霞。
官滿猶如下第貧，軒車迎頼舊田文。九皋禽畔偏辭我，六出花中獨送君。易把當盃唯俗物，難持賮路是溪雲。孝終且覓甘棠倅，談笑還圖得再聞。
麗春園甲召公城，池想遊魚恨至清。一簇樓臺如畫出，數羣鷗鷺似家生。芰荷香裏垂綸坐，楊柳陰中把卷行。不領管絃唯靜憩，相門年少有高情。
煙霄閑似在煙霞，唯有龍圖學士家。和了御詩垂錦帳，卧聽仙樂出宮花。
遥知清貴孰能攀，天上閑勝地上閑。除對聖君論道外，時題詩句落人間。
久別思方切，同來宿弊廬。閑聽一夜話，勝讀十年書。拙喜交情在，貧慚主禮疏。共嗟高會少，且願更躊躇。
紫微客寫青苔壁，不與尋常姓字同。多謝溪煙知我意，預先替作碧紗籠。
昔賢放志多狂怪，若比今來總未如。從此華山圖籍上，又添潘閬倒騎馿。
春暖出茅亭，携筇傍水行。易諳馴鹿性，難辨鬭禽情。妻喜栽花活，童誇鬭草贏。翻嫌我慵拙，不解强謀生。
蒲本舜都州，君思獨去遊。雲分五老頂，河噴二妃樓。雨足禾初熟，霜遲葉尚稠。此行貧莫歎，飲餞是三頭。
獨薦因公道，孤寒去若何。遥裝行李少，近事祖筵多。小雪飄嵩嶽，微冰結汴河。歸來乘駟馬，林下願重過。
君遊帝里共喧喧，我向溪邊獨悄然。工部聲華窮委地，翰林風骨醉看天。朱門想少投封狀，兩制應多借盛編。佇聽彤庭呈試罷，龍頭相讓一人前。
濃露繁霜著似無，幾多光彩照庭除。何須更待螢兼雪，便好叢邊夜讀書。
閑心雖不動，記性覺潛衰。棋退難饒客，琴生却問兒。手慵農器信，身散道裝知。筆硯將何用，除因改舊詩。
道同忘貴賤，陋巷每頻看。相見唯呼字，留題不著官。狂吟無所忌，靜坐有餘歡。却恨歸公署，茅堂會宿難。
錦帳公餘後，紗巾召見初。一言忻契合，三拜愧生疏。漸見詩多拙，方知譽轉虛。猶能時遣吏，相問到貧居。
相知有宿緣，一見兩忻然。我拙宜名野，君廉恨姓錢。唱酬思閣筆，迎送愧樓船。却恐徵歸闕，慵過砥柱邊。
羨我詩中偶有名，輸君物外更無縈。水聲山色爲聲色，鶴性雲情是性情。四皓雲間尋舊友，三清路上指前程。連天太白從今去，林下何時得再迎。
風清月白樹紅時，無奈重城隔閏師。却羨潺湲階下水，夜深流入白蓮池。
江鄉去想勝還鄉，官職尋常事不常。會得聖君無別意，只應圖繼賈司倉。
聖主念黎庶，選君來撫綏。望高虛兩制，權重带三司。帝澤隨車布，文星逐郡移。語稀如學淺，僕少似官卑。疏減民間賦，編添馬上詩。經遊憐勝異，迎送厭歌吹。寒別申湖晚，晴過華嶽遲。瓊林想迴日，未失賞花期。
波浪濺旌旗，東浮謁禹祠。千秋花發日，兩院獄空時。城裏閑棠樹，船中舞柘枝。晉公曾禊洛，不召野人隨。
癭枕閑欹葦箔褰，浩然情性雪晴天。却嫌雛鶴饒聲氣，驚覺茅簷曝背眠。
風情不獨少人同，滿腹書寧愧郝隆。職務恰如波正急，輜囊長似獄長空。柳藏衙樹侵堤綠，旗插樓船照岸紅。見說公餘無一事，題詩多在禹祠中。
無歎徒勞向宦途，不羣氣岸有誰如。南陵暫掌仇香印，北闕終行賈誼書。且喜江山尋勝境，莫辭韋杜別幽居。少年躍馬同星使，免得詩中道跨馿。
錦川誰爲寄陽春，清浄堂中清浄人。二十八言刊石處，長如列宿照閑身。
離叢並長對禪扃，乍見翻疑是一莖。我恨與師居隔郭，他生願似此君生。
山菜尋常見眼明，使君偏賜況新生。野人屈指皆知性，老圃從頭不識名。五鼎減來爲異味，一簞添出稱閑情。兒童笑道真嘉饌，詩思因餐覺轉清。
江山獨去遊，遊遍始應休。雲外敲清磬，船中剃白頭。阻風孤島晚，聽雨二林秋。南國多嘉境，詩牌幾處留。
久向東郊住，漸同麋鹿情。遊山岐路熟，見寄禮儀生。藜杖新仍重，荷衣破轉輕。身猶爲外物，詩亦是虛名。自愛閑無敵，誰憂道未行。絕疑疏日者，相許愧時英。窮易憐無著，圍棋惡有爭。唯應心友至，林下笑相迎。
白首休嗟嘆，君方任老臣。鳳書纔入手，鵲印喜離身。錦帳眠來舊，花磚步去新。離情棠樹曉，吟思洛陽春。御札催應併，天文動已頻。拜迎臺有吏，泣送巷無人。寺宿知題壁，山行想駐輪。從茲歸近密，閑謁轉無因。
表裏山河舜帝基，聖君館殿選賢知。開筵想任佳人擁，遊寺應嫌俗吏隨。政訝龔黄推絕席，文疑元白豎降旗。逍遥樓逈閑登處，幾感皇唐御製詩。
入居蘭省歸羣望，出守薄關自聖知。清禁乍辭仙漏遠，白樓閑上彩牋隨。伯夷廟下停金勒，大舜門中亞繡旗。遥想雄藩多少境，祇應公暇遍留詩。
山前衙署枕河湄，遂意榮居事可知。華省圖書雖暫別，故鄉風物似相隨。遶城奔浪喧更鼓，隔岸征帆映酒旗。刻石將同王閣長，永留遺愛向歌詩。
上官多是嘆窮途，得替行裝盡有餘。唯有甘棠劉法掾，來時騎馬去騎馿。
張籍眼昏心不昧，崇師耳聵性還聰。是非言語徒喧世，贏得長如在定中。
艱難天府解，去掇喜還悲。舊相和文薦，偏親带病辭。劍如機不用，琴似影相隨。僕爲初招戇，馿因賤買羸。窮途誰惻隠，貧卷自裝褫。餞送重陽後，榮歸上巳時。淚多同永別，酒少若輕離。又使林中客，從今役所思。
門風是相門，積慶豈須論。祖德書儀在，科名榜貼存。政聲聞牧豎，墨跡見花村。物論將徵用，多應入諫垣。
科場消息到柴扉，皇宋風流事可知。封禪汾陰連歲榜，狀元俱是狀元兒。
早年聲譽壓羣公，恥與浮華鬭競同。似我枉教縻好爵，如君方信是冥鴻。軒車少見權門下，圖籍多於祕閣中。豈獨聖朝無賀監，退藏自怯達堯聰。
還如裴度鎮河東，百萬軍民畏愛中。鍾鼓久喧刁斗靜，旌幢一指鴈門空。瀟湘故友參時務，燕趙佳人接土風。密地再歸知不出，莫將竹馬約童蒙。
威權自與轉輸同，僕從衙庭事事雄。十郡山河關職務，一門忠孝是家風。圖書半在仙舟裏，碑板多留禹廟中。閑想春堤遊賞處，桃花浪照舞筵紅。
三門閑想六龍家，多少春來事可誇。閣道尋僧同鷲嶺，樓船載妓勝仙槎。送迎幾拂新亭柳，巡歷時穿舊縣花。野客尋常思重謁，却愁詩酒勢難加。
瘦筇生本接西蠻，我已携來二十年。輟贈檉師歸老處，稱將吟倚虎溪邊。
忽見僧來說，千愁集病顔。聞君俱下第，使我轉思山。疑欲鑽龜卜，窮應嘆雉還。此懷何處寫，月上太虛閒。
路遠邠郊外，嚴冬去若何。時平防賊少，山險下馿多。塞色晴猶慘，蕃音譯尚訛。賢侯雖禮待，陟屺願頻歌。
少作長安宰，尋常似隠夫。琴書家慣有，杖印客疑無。錦水心雖役，圭峰眼不辜。閑簽歸業狀，貧典舊山圖。酒爲廉猶斷，棋因讓忽輸。即看聯鴈序，相繼在蓬壺。
王業致艱難，功成退自安。閑中猶有俸，品外更無官。洛水垂簾聽，嵩峰憑几看。唯應問安詔，時復到門闌。
高氏創高亭，亭因地得名。半空雲咫尺，百里鏡分明。襟带山圍陝，咽喉地接京。晝閑多待士，時靜少論兵。鍾磬聞蓮舍，槍旗見柳營。吾廬正相望，不似在重城。
祖德相門闌，分符衆比難。憂民如有病，見客似無官。地鎮三秦重，衙當二華寒。道心輕仗鉞，詩性鄙登壇。佐幕多名士，開筵少俗歡。星連蒲分野，河带渭波瀾。勸課耕初動，行香漏未殘。書容吾道借，琴聽越僧彈。拜敕風鳴珮，朝元露溼冠。皇恩終錫馬，清夢必驂鸞。報國嫌言利，脩真笑鍊丹。高碑人待立，此詠願同刊。
一首狀元詩，封來到竹扉。讀留寒食燭，拜換道家衣。譽過心無愧，酬遲禮轉非。閑思播琴裏，誰更會玄微。
馿上吟詩賈島同，內江歸去指江東。封疆半在猿聲裏，道路多穿竹箐中。想得兩衙長鎖印，應過三載不張弓。重登制策高科在，筆硯公餘莫廢功。
一種徵書下九重，漢唐賢士豈能同。定歸金馬殊黄散，不解銀魚勝白公。千騎擁行歧路滿，萬人泣送郡城空。他時若繼前交代，肯意棠郊鶴髮翁。
河東控塞詔通儒，二十餘州繫慘舒。位列九天應自致，權除兩地更誰如。薦賢表想慇懃發，詠物詩應取次書。不爲龍鍾頭半白，好拋泉石從軒車。
琴裏休誇石上泉，爭如此處聽潺湲。愛於琴裏無他意，落砌聲聲是自然。
白鹿原東滻水西，楊花漠漠草萋萋。
那堪對此還醒別，況是醍醐鳥正啼。
慇懃親惠鶴，迢遞自江濆。情性渾如我，精神酷似君。舞思同座看，唳想隔城聞。從此添詩景，爲題好共分。
禪性雖無著，偏親奈白頭。直應飛錫到，方是倚門休。雪裏猶思去，花前豈易留。如何迎侍得，住近免離愁。
靜顧身兼世，何須哂復吁。境牽情各有，道斷事皆無。拜少腰寧負，眠多眼不辜。權豪任相笑，適性自爲娛。
初得春方暖，今來歲已闌。紫泥辭却易，白雪和終難。頻拂心寧倦，時吟齒覺寒。會須親謝去，閑拄折魚竿。
長安君到轉民安，夏少炎蒸臘少寒。接使管絃登月榭，勸農旌旆入煙巒。龍池似錦花堪賞，鶉野如雲稼好觀。見說添蘇亞蘇小，隨軒應是珮珊珊。
珍重君郎一紙書，親書何啻敵瓊琚。便迴豈易逢歸鴈，頻看應難長蠹魚。先寄路經千里外，後批情更萬重餘。靜思貴不忘貧賤，當日荆州亦未如。
寧覲高堂舜井西，欲辭東閤思依依。三台筵上飛觴送，五老峰前負米歸。莫嘆貴無蘇子印，且憐榮有老萊衣。舊書達少應投杼，新集鎸多肯斷機。紅葉村坊臨水迥，黄花岐路入山微。重陽雖近難留住，把酒登高會又違。
從前相輔皆頻出，獨在中書十五秋。太嶽汾陰封祀了，這迴好共赤松遊。
玉液定從金口輟，曹樽分又到顔瓢。雖無愁悶憑銷處，麴糵恩濃豈易銷。
村落欲黄昏，寒雲片片凝。隔城鐘似磬，遠岫燒如燈。名利堪彈指，林泉但枕肱。何由遂閑散，自喜本無能。
三峰倚太虛，四嶽境難如。雲向中方起，人歸絕頂居。道全忘世態，詩必答天書。不待辭榮去，還應笑二疏。
彩牋一軸敵瓊瑰，喜見親題手自開。遠勝浣花人寄到，貴從視草客分來。百張重疊霞初卷，十色參差錦乍裁。紅藥篇章方雅稱，老夫無用擬封迴。
誰將新茗寄柴扉，京兆孫家小紫微。鼎是舒州烹始稱，甌除越國貯皆非。盧仝詩裏功堪比，陸羽經中法可依。不敢頻嘗無別意，却嫌睡少夢君稀。
失意人方羨野人，因酬嘉句謝知聞。都緣月桂終難捨，豈是煙蘿不肯分。且縱高情歌白雪，莫嗟下第負青雲。孤寒自古功成晚，那獨昌朝只有君。
園林都尉宅，景好冠京華。便合名金谷，其如是石家。池塘分御水，樓閣見宮花。有客因來說，令人動嘆嗟。
遠惠雞同雪，應圖警卧雲。如君鳴有信，似我素無文。映樹迷蟾彩，臨流雜鷺羣。朝昏何所恨，不共隔籬聞。
尋常苦出門，況復在炎蒸。短褐披猶懶，長裾曳豈能。松風輕賜扇，石井勝頒冰。只此貧無事，常愁不易勝。
家盛翻嘉遁，誰同物外情。徵君爲密友，內翰是難兄。靜論儒宗服，狂歌俠少驚。道裝輕紫綬，酒旆勝紅旌。將相慵趨謁，漁樵喜送迎。門開紫閣色，歌枕漕河聲。野鶴聽調瑟，沙鷗看濯纓。煙霞連杜曲，桑柘接昆明。丹訣皆親寫，芝田忽自耕。終須盡室去，相並掩柴荆。
角冠閑戴任欹斜，騎馬人稀到我家。僧體盤餐唯筍味，道情欄檻只松花。驚迴馴鹿林閒犬，聒殺靈龜雨後蛙。春去尋常何足歎，自將寂寞並繁華。
閑憶披雲輟卧雲，盡驚獬豸鹿同羣。舜耕山下辭廉使，禹鑿門前謁宰君。莫訝樓臺拋接武，却愁泉石動移文。花時離別尤堪惜，頭白三分欲二分。
異鄉何處最牽愁，獨上邊城城上樓。日暮北來唯有鴈，地寒西去更無州。數聲塞角高還咽，一派涇河凍不流。君作貧官我爲客，此中離恨共難收。
嗣君徵舊相，物論更無餘。聖日歸黄閣，台星正碧虛。四方聞樂只，一郡泣漣如。灞水猶疑噎，秦雲亦不舒。綺羅圍祖席，朱紫擁征車。從樂時調瑟，行厨忽饌蔬。先牌唯選寺，遞鋪只擔書。古道禾殘後，長亭木落初。朝官逢下馬，野客送騎馿。從此門尤峻，何由再曳裾。
萬里南禽未說珍，且論得處到來因。尚書遠託誰相寄，制策登科第一人。
山雞形狀鶴精神，紋似漣漪動白蘋。物異恩殊堪鄭重，廟堂人寄草堂人。
水國籠來到水村，也應懷土也懷恩。曾爲閑客還同我，今日俱遥舊相門。
李白詩中聞未識，謝莊賦裏見長思。今朝得爾心雖喜，致謝慚無吐鳳詩。
何必問龜長，知音在玉堂。十全才衆許，雙美卷親裝。雲少離山驛，塵多近帝鄉。花時新榜帖，先爲達巖房。
至交忘貴賤，豈可與常論。少似君書札，多於我夢魂。楊岐從蜀邑，雁遞到煙村。倒篋時將讀，誰言我眼昏。
草堂高逈勝危樓，時節殘陽向晚秋。野色青黄禾半熟，雲容黑白雨初收。依依永巷聞村笛，隠隠長河認客舟。正是詩家好風景，懶隨前哲却悲愁。
二陝重過一紀强，麻衣已變椹袍光。數宵黄閤延三字，幾處青樓認五郎。顧我豈能誇舌在，逢君寧復嘆脣亡。大龍頭喪同傷處，吏隠亭欹鄭谷傍。
一種分符兩種榮，朱衣院吏引紅旌。全家首赴酇侯鎮，半路重過召伯城。迎步綺羅無舊態，隨軒絲竹有新聲。野人相見忻還愧，爲愛交情似世情。
絕唱知難繼，因茲久滯淹。隔年酬不得，終日誦無厭。曬曝偏防蠹，收藏別著簽。偶吟聊報謝，遲拙莫相嫌。
故人何處暫驅雞，犀浦封疆濯錦西。五色彩牋宜寄惠，知君管得浣花溪。
此別重傷情，寒天二十程。弟分微祿送，兒逐蹇驢行。雪蔽千山色，冰含萬水聲。何時再相見，去去海邊城。
才高吐鳳欺黄絹，墨妙迴鸞命碧雲。雙美便堪傳萬古，羲之書法退之文。
帝里如何忘舊山，却因知己得名賢。司倉道合唯無可，吏部交遊祇大顛。紫色袈裟無蕙带，清齋襯施有苔錢。詩中琴裏偏相憶，用晦還應信仲先。
禹門分署似仙居，誰羨同年在直廬。閑製曲教鴉角唱，醉吟詩遣鳳毛書。蒙過村巷驚玄豹，命踏廳階上白馿。莫訝此篇酬更晚，只緣思澀豈情疏。
白蓮社主碧溪人，同宿三門寺裏雲。四面濤聲秋更怒，並床猶恐話難聞。
瘦筇輕錫共携遊，砥柱峰前宿寺樓。各有溪居懶歸去，經旬不是兩相留。
江僧昨日到茅齋，曾向華林挂錫來。因說胡家宗族盛，御書樓對義門臺。
盡繼祖風流，其如髩未秋。石渠陳表讓，山郡折資求。舜禹城分界，神仙嶽映樓。淫祠隨處毀，學校逐鄉修。密疏多親寫，狂詩少自收。通宵營有樂，度歲獄無囚。酒席圍紅粉，鹽池照碧油。藥同方士煉，壺共野僧投。瓦礫今徒獻，瓊瑶舊未酬。幾多懷抱事，欲去復遲留。
姑射山前住，朝昏事若何。爐消文火疾，琴斷武弦多。絕粒身彌健，酬杯性轉和。相思與僧約，春暖杖藜過。
道心雖博愛，遇物忽難兼。樹更因巢惜，雲曾爲月嫌。酒中寧有感，詩裏覺無厭。漸老成何事，疏慵病轉添。
尋常少往還，門靜似居山。書爲傳家秘，琴因國忌閑。坐衙更鶴氅，行樂到禪關。約我休官後，鄰居竹樹間。
東西南北嶽，峻極盡難羣。有感生賢相，無偏像聖君。四方觀玉像，萬壑絕妖氛。影入周公側，聲曾漢后聞。民居依巨蔭，敕祭答殊勳。洞府高低接，都城左右分。烟浮巢父水，嵐濕許由墳。頂闊星難轉，巖高日易曛。薜蘿藏隠逸，瀑布濺耕耘。帝籍頒新讀，天香降廟焚。石危名啟母，柏大號將軍。獻壽臨雙闕，呈祥出五雲。將仙存舊跡，封禪驗遺文。終待移家住，閑眠樂放勳。
白髮朱衣好寫真，鵷行佐幕異常倫。勘書幾見招閑客，斷案常思出罪人。棠樹政聲僧說遠，蘇臺實錄世傳新。仍知公退無餘事，惟祇焚香禮北辰。
正當摇落獨芳妍，向晚吟看露泫然。還似六宮人競怨，幾多珠淚濕金鈿。
金魚新躍綉衣邊，暫委均輸出劍關。九折路危驄馬怯，一方塵靜木牛閑。諸侯迎送威風下，赤子歌謠喜氣間。更羨錦城劉大著，海棠花裏恣追攀。
旌旆悠悠出陝時，白頭人送倍依依。蜀川尚憶蒲蘆政，蠻洞先驚獬豸威。祖席香濃花未老，行厨味簡筍初肥。公餘若薦相如賦，郫縣梅仙好發揮。
雖勝斑竹與紅藤，絕遠羸軀豈易憑。爭得化龍歸錦水，老身騎去見心朋。
朝客惠詩牌，山人愧不才。旱田春雨足，暗室夜光來。燈下吟三復，琴中鼓數迴。性愚非賜也，微旨尚難猜。
閉戶頭初剃，今來已白頭。五侯堂上見，四海定中遊。鑿井還依砌，栽松欲映樓。人間思慮絕，擁衲任經秋。
共泛樓船去，臨流羨送君。烟中旗不見，風裏樂猶聞。李郭情堪並，荀陳事豈分。歸來溪路上，特地愴離羣。
金口親除向錦川，一般監郡最榮遷。從來才已欺鸚鵡，此去冤應雪杜鵑。迎接僧攜筇竹杖，歌謠民寫浣花箋。移風定不妨吟笑，絕唱宜磨玉壘鎸。
夜長乞待得晨興，躭睡童猶喚不應。燒葉爐中無宿火，讀書窗下有殘燈。臨階短髮梳和月，傍岸衰容洗带冰。料得巢禽翻怪訝，尋常日午起慵能。
也知皇宋足名人，至論誰堪繼後塵。已見世傳元相制，將聞詔寫白公真。紫微星宿雖潛望，紅藥階除豈易親。野客多慚惠佳句，强酬應信廢精神。
長安千古帝王城，鎮選詞臣自聖情。三字带來天上貴，雙旌擁出世間榮。朱衣尚列神仙步，紅藥宜吟雅正聲。預想前春遊賞處，九龍池上百花明。
時節初過打獵天，山河一色曉漫漫。梁王宴罷樽猶濕，謝傅詩成墨未乾。筆硯窗間寧覺夜，管絃堂上豈知寒。須知祥瑞同霖雨，莫作梅花柳絮看。
誰共東郊訪懶魁，一時文武盡奇才。朱衣列到柴門住，皂纛隨穿竹徑來。乍照兒童戈似雪，忽驚猿鶴鼓如雷。眼看兩地翱翔去，溪上無由更接陪。
榮雖同雨露，晚不怨乾坤。五色中偏貴，千花後獨尊。馨非慚黍稷，採合勝蘋蘩。蛺蝶寒猶至，鷦鷯靜亦存。味堪資玉鉉，光欲奪金樽。带霧叢猶密，經霜艷更繁。砌蟲親有路，梁燕識無門。薜荔宜求友，茱萸好結婚。栽培勞婢僕，服食教兒孫。易把方先哲，難爲繼後昆。敗莎承亞朵，落葉擁纖根。雖異皇家瑞，寧孤白帝恩。延齡仙訣著，應候禮經言。不與羣芳競，還如我避喧。
陝城天險枕河湄，茆土真風勝暫知。雲霧雖頻霑虎節，雪霜全未染虬髭。白霓放作軍中練，紅袖行爲帳下旗。公暇不妨遊賞外，佐僚時得一篇詩。
功名早歲立艱難，今日堪銷費百般。婢僕出來皆會樂，兒童生下便爲官。實封萬戶方應足，密賜千金旋已殘。輟坐棠間慚豹略，莫嫌拘束動嗟嘆。
山河仗忠信，盡室去安然。白浪爲行路，紅旗認坐船。禹門辭有燕，隋柳到無蟬。豈羨乘槎客，風流載管絃。
分得前溪水，縈紆遶砌流。清泠雖可樂，嗚咽不關愁。靜稱浮花片，閑宜泛酒甌。却嫌川上看，時復有沉舟。
未遂去蓬瀛，閒居在舜城。七絃調似性，萬卷記如名。下榻留山相，敲門認竺卿。中條與太華，窗里見崢嶸。
按察東川十四州，幾多山水似蓬丘。清時應喜無冤雪，贏得乘驄到處遊。
繡衣蕙带方袍客，身計雖殊性共閒。同宿河心山頂寺，數宵無一事相關。
登科二十載，佐幕尚如初。官爲詩磨折，家因酒破除。青衫應懶補，白髮想慵梳。別後常相憶，何緣得共居。
信步閑遊處，妨歸路豈賒。因琴避山寺，和鶴宿僧家。語直非關酒，眠遲不爲茶。共論塵世裏，夜亦事如麻。
秋江四十有餘程，稱作紅蓮泛去清。從闕到州堪羨處，船中坐卧看山行。
欲寫情懷難一一，擬尋山水隔千千。輸他吳越閑鷗鷺，朝夕常親畫舫前。
山水興如燒，難留住陝郊。五湖携磬去，幾夜在船敲。犀跡來沙岸，蟬聲起樹梢。南方未迴日，何處暫編茆。
人間第一榮，初得好科名。萬乘登樓看，三台讓路行。搜羅空草澤，宴會敵蓬瀛。榜眼兼衣鉢，偏依野客情。
宣城彩筆真堪愛，蜀色紅箋更可誇。雅稱風流劉大著，閑時題詠海棠花。
渼陂寒水碧溶溶，野客江僧望不窮。更值晚來風雨歇，終南一半浸波中。
魏野非商也，微言豈易窮。看雖許朋友，寫不倚兒童。合在龍圖上，難留蝸舍中。因思投納處，還浦與珠同。
去指滄溟畔，來辭翠靄間。程遥過鳳闕，家近見牛山。紅葉飄行色，清溪照別顔。蹇馿看上處，拄杖出柴關。
乙巳暮春天，端居忽愴然。一名傷聖祖，三榜作遺賢。我自空彈指，君誰可比肩。何由銷此恨，獨坐落花前。
貧居勝富貴，况復是貧遊。前路誰青眼，高堂母白頭。秦山晴望好，隴水夜聽愁。早作歸寧計，逢歡莫滯留。
誰知破筠根，還同一氣分。吉凶終在我，翻覆謾勞君。酒欲祈先酹，香臨擲更焚。吾嘗學丘禱，懶把祝云云。
隔嶺僧來宿，閑同倚石樓。漏聲過半夜，月色近中秋。雅道玄須到，權門險莫遊。此心方共適，明月更相留。
布褐楮皮冠，朝昏信自然。眼明山雨後，髮亂晚風前。鶴病生閑惱，僧來廢靜眠。自知慵懶性，至死豈能悛。
五福三朝客，同年想少存。立功從太祖，卧裏見曾孫。易進因仁政，難休爲帝恩。權臨二陝重，官處九卿尊。烟翠甘棠柳，風清畫戟門。四門潛遂意，百吏動驚魂。不病輕丹曶，無愁鄙酒樽。出衙清道路，在宅素盤飧。上馬身猶健，看書眼未昏。獄空時擁旆，多謝到山村。
蒲津棠樹兩閒人，我愧虛名帝亦聞。三世往還爲近戚，一時遞互喚徵君。雖同閉戶辭丹詔，尚阻連牀卧白雲。苦恨中條鎮相隔，老來離思轉紛紛。
紫詔徵黄下碧虛，棠郊人送去何如。深宜我后尊三老，未許伊川學二疏。到想烟霞侵几杖，行愁花雨濕圖書。歸期野客難陪從，空有吟魂逐後車。
鶉野龍圖陳學士，迎秋登眺稱英奇。一聲玉管風流處，百尺金臺雨霽時。雲近上清爭縹緲，山連太白鬭參差。碧紗他日裁多少，籠得園園寺寺詩。
臺號熙熙倚半空，新秋景好與春同。朱衣吏列登臨處，百二山河一望中。
皎潔分明如我鬢，卷舒方正似君心。三千里外情多少，一幅真堪值萬金。
聖主憂民意，過于民自憂。一麾常慎選，八使更親求。車馬皆新賜，江山半舊遊。蠻旌飄後騎，水弩下仙舟。貧愛憐吾道，寬思雪楚囚。莫忘相送處，村店凍溪頭。
知自何山得，磨礱作酒杯。斟疑五色動，醉認一拳開。漥似泉舂出，痕如蘚漬來。主人心樸素，愛惜過璚瑰。
年少老成人，林間訪我頻。文雖如貌古，道不似家貧。題柱寧慚祖，干時不爲身。鰲山將首冠，莫歎尚沉淪。
曾携鉢錫到靈，古寺歸來洛水邊。新譯經文傳北闕，舊遊詩句在西天。爐中香想諸方施，籠裏燈應數世傳。別有空門難繼處，宋尚書序本師編。
带掌絲綸出鎮時，樂天當日未如之。九遷官職光鵷鷺，百二山河壯虎貔。漢殿舊題司馬賦，秦樓新唱舍人詩。相思大欲相尋處，酒戶如何敵酒巵。
錦川風物似蓬丘，運使詩流壓九流。五色雲中題寺觀，四時花裏按軍州。棠郊野客空遥羨，蘭省才郎稱共遊。縱使謫仙今復出，難陪倡和却應愁。
陋巷西鄰召伯祠，入城流水透疏籬。雨來石室琴先覺，春去松庭鶴不知。薜荔交加侵甕牖，莓苔斑駁遶盆池。草堂近日猶增價，添得湯休兩首詩。
陶潛但植當門柳，潘岳惟栽滿縣花。爭似伯玄青石去，教民先只種桑麻。
四邊浪打山疑動，寺在半空山頂頭。遶檻門窗多晝掩，應嫌坐卧見沉舟。
無正文。
到想行仁政，民間豈復言。冤思雪蜀魄，哀欲吊巴猿。山水州城僻，烟嵐路徑昏。遥思上事日，正值海棠溫。
草屋松篁杪，寒多市井閒。嚴風生北戶，愛日落南山。下第人何處，林居鳥自還。琴樽雖在側，難以解愁顔。
莫嘆迢迢遠帝京，且憐叱馭繼家聲。歌鐘競出棠郊送，鼓角應過劍閣迎。椶葉带風驚玉勒，梅花和雪照紅旌。下車遥想無餘事，政譽遥同在陝城。
三舉休嗟尚陸沉，獻書已得帝知音。燒殘灰燼方分玉，披盡泥沙始見金。思苦任成潘岳鬢，道窮莫動孟軻心。公車再召應非晚，疏懶猶難卜訪尋。
渭水凍無波，終南翠色多。雲臨殘照霽，客向故城過。驚雁遠猶叫，牧童寒不歌。心愁人不會，謂我欲求何。
詔命雖殊異，行裝亦等閑。蓬壺如得路，藜杖似歸山。赴約過嵩嶺，辭家到竹關。從茲位清峻，野客轉難攀。
舊友各西東，閒思興莫窮。盡居花幕下，獨在竹林中。白屋貧雖異，清宵夢想同。吟餘遥望處，寒雨正濛濛。
厭居棠樹遠京師，新自飛章白玉墀。許郡虎符依口得，凉州龍節逐身移。離聲銀字調家樂，行李金函鎖御詩。想到即徵歸密地，碧波亭上不多時。
芳草垂楊弄色初，山中好酒想躊踟。他時駟馬乘如祖，莫忘今朝跨蹇馿。
溪南一向幾多垂，欲詠終難比並伊。應是彤庭將御試，麻衣羣見折腰時。
君喪重堪悲，才高位竟卑。寄孤偏囑我，知己更求誰。祭德宜脩廟，傳名不在碑。何人與爲傳，願錄野人詩。
正當摇落日，忽憶向江天。猿避經行路，鷗隨入定船。袖携詩卷重，杖揭鉢囊偏。約我湖心寺，相尋結白蓮。
誰折仙禽足，經旬致枉終。讎宜天與報，恨使我難窮。風月猶疑慘，園林頓覺空。殷勤親起塚，只在草堂東。
江南按察去如何，詔敕雖然密賜多。不斷仙舟來往處，狎鷗載鶴聽漁歌。
江南刑省到時和，十郡應從宴樂多。自有山迎兼水送，清陰不斷勝清歌。
江南大半舊經過，君稱心多我恨多。好景阻陪遊賞去，空縈老病動悲歌。
野客復何陳，賢侯首薦人。俗流寧肯餞，良璞不嫌貧。棠樹離偏曉，函關過已頻。花時好消息，佇聽向溪濱。
解啼能解酌，啼處靜堪聽。林下雖沽酒，人間最獨醒。石泉窺認甕，花露飲爲瓶。翻嘆耽杯者，還應損性靈。
一種分符命最優，翠微深處是洋州。白雲遶座疑山相，紅旆隨行表郡侯。禪定僧疑陪靜話，音聲鳥稱伴閒遊。更輸屬邑錢希聖，四季花前共倡酬。
二陝三門境，江城想未勝。早衙連廟鼓，夜市雜船燈。乞任多朝市，忘歸有海僧。東樓仍更好，欲去又同登。
羨君還似我，居處傍林泉。洗硯魚吞墨，烹茶鶴避烟。閒惟歌聖代，老不恨流年。每到論詩外，慵多對榻眠。
自由由獨自，誰滯復誰催。住笑雲無定，歸嫌水不迴。瓶惟添瀑布，杖祇卓莓苔。如此真行脚，餘堪我靜咍。
東郭魏仲先，生計且隨緣。任懶自掃地，更貧誰怨天。有名閒富貴，無事小神仙。不覺流光速，身將半百年。
兀坐幾忘形，柴門夜不扃。稔憐丞相雨，瑞愛老人星。妻識琴材料，童諳鶴性靈。遠山延頸望，疏竹枕肱聽。祖業存圭竇，年支有茯苓。閒身寄精舍，狂迹在旗亭。養藥依丹訣，嘗茶驗水經。何時得相見，靜話向松庭。
半生養銳向棠郊，此去深宜奪錦標。莫嘆遷鶑方出谷，只看一鶚迥沖霄。送詩吟恨冰生硯，別酒携從雪濯瓢。馿蹇童羸山路險，他時貴不忘今朝。
吟坐俱頭白，分携重愴情。才堪親帝座，貧不似官行。曉霧迷山徑，秋霖破驛程。唯應劉小諫，到闕始相迎。
召伯城邊勞夢想，滕王閣上動詩心。閑思已隔江山遠，老別那堪歲月深。三徑出稀青草合，雙眸望久墨花侵。翻嗟珍簟雖蒙寄，早晚同將坐卧吟。
四賢同在兩川時，不獨民間鬭察微。蜀魄血流啼亦少，巴猿腸斷叫應稀。文君酒旨停紅旆，神女雲從慝繡衣。雪盡沉冤題盡景，齊看詔向十州歸。
謫監陝郡滯賢才，清雪忻將紫詔開。緩步未親龍扆去，迴車願擁隼輿來。辭蒙得得過三徑，送合迢迢到柏臺。秋霽山川行色好，乘驄策蹇恨難陪。
不妨赴詔暫歸寧，躍馬惟消兩火程。七十嚴君千萬喜，綵衣爭似繡衣榮。
盧仝曾謝諫官茶，狂作長歌任過誇。爭似君今相惠者，分從金口到村家。
累表乞眠雲，明君始許君。三峰同鶴住，半俸與僧分。益壽藥誰得，朝元香自焚。承家多令子，冠蓋世紛紛。
君向城中住，淳風想獨還。相逢多解夢，不見少開顔。期約多尋藥，商量共買山。羨予庭際石，重疊蘚痕斑。
居喪貧御史，家近亦難歸。却恐詔起復，如何贖繡衣。僕夫潛去盡，親友頻來稀。惟有劉東觀，時時扣掩扉。
暫出皇州路不賒，莫同夢得動咨嗟。雙旌況鎮重華國，五府猶爲大尹家。劉耀卿方知屬邑，李長源舊寄生涯。相逢應是星頻聚，豈獨山河勢可誇。
冬日開門忽似春，溫顔和氣接如親。貴能尚故尋村叟，醉誤猶呼作舍人。茜旆空林行蘚上，椹袍拂石坐溪濱。仍留雅詠酬雖晚，每看長先整角巾。
將爲干名入帝都，却言歸隠蜀鄉閭。永拋丹桂辭京輦，深入青山侍板輿。囊裏幾般仙藥草，杖頭數卷道經書。相門親友應相羨，富貴終難復舊居。
京兆重陽大尹家，翠微樓上賞黄花。秦娥應怪停歌吹，看我狂詩到日斜。
斗城誰建翠微樓，富貴陳家小狀頭。和記從今爲四絕，鳳毛玉筯與銀鈎。
長安長樂古來坡，新創離亭景致多。從此祖筵休別唱，記中自有斷腸歌。
咫尺縣前山，陽城舊掩關。兩衙公務靜，三載使星閑。雪入司房暗，苔侵界石斑。曾爲攀桂客，多謝訪林間。
西山宰字選清强，東觀修文輟佐郎。濯錦江邊趨郡府，浣花溪上問封疆。半年訟必消民境，數月歌應徹帝鄉。百里舊聞風物好，公餘遥想入篇章。
閑想何人得似君，汎蓮難滯五侯門。風流自是神仙客，雅淡誰知將相孫。寒籟忍堪飄別曲，秋霖那更洒離魂。青春漸上青雲去，後會應難向水村。
聲名獨步向西都，主將風騷敵亞夫。龜洛泛應隨釣叟，龍門遊想領生徒。公車未召身猶散，相府深知道豈孤。可惜春時還不見，眼前花卉謾芬敷。
分茆人忽到茅齋，踏破溪邊萬點苔。却恐歌鐘喧靜境，隨軒祇背古琴來。
筍就林燒厭八珍，烟爲翠幙草爲茵。功臣名姓留何處，自把金刀刻翠筠。
微物滿池塘，吟看向夕陽。草蟲腰盡細，水鳥嘴多長。科斗漁翁字，芙蓉野客裳。詩成堪寫處，蓮葉碧牋香。
到任預憂替，替歸貧類初。離情似芳草，遠道逐征車。遺愛偏留記，行裝祇擔書。將來好官職，願載此間除。
不見琴書友，相思二十秋。能消幾度別，便是一生休。未得雲迎步，還應雪滿頭。何時各携杖，竟去會嵩丘。
詔下儒中選將臣，衆推何處避君恩。圖書官職人間美，斧鉞威權閫外尊。蘭省交朋迎適願，棠郊寒士送銷魂。功成佇聽居藩翰，肯憶漁樵在水村。
林間踏去宜沽酒，石上收來好煮茶。除却子猷當此景，高情偏憶戴逵家。
七字空吟六出花，與君無酒祇烹茶。門前俱絕行蹤跡，還似袁安卧在家。
密壓溪筠入戶斜，照開睡眼不須茶。誰言落處無偏黨，牽率詩家比酒家。
舊友敦詩將，邊城辟去初。坐籌銷劍戟，行李減琴書。虜帳應先遁，屯田想未鋤。蕭關迎有騎，瀚海食無魚。家道寧思慮，軍容計慘舒。唱籌戎幙靜，登眺戍樓虛。馬飲沙河闊，蟬鳴隴樹疏。佇看歸闕日，官向粉闈除。
臨砌復臨流，栽初尚未稠。長因带風雨，遠似在汀洲。靜閒宜紅蓼，閑栖稱白鷗。前春應更好，江上夢潛休。
主上求人鎮大藩，桂林雖遠莫嗟嘆。薛能嘉樹非真命，韓愈潮陽是謫官。甘雨將沾蠻草潤，仁風先掃瘴煙殘。龍鐘不得相隨去，願寄州圖枕石看。
閑離錦帳带紗巾，誰從東郊訪隠淪。舊在幕中珠履客，新遊門下羽衣人。掃苔雖是開三徑，採蕨何繇致八珍。太史還應怪躔次，郎官星犯客星頻。
嵩陽多廢觀，欲驗少碑文。地屬村夫子，苔漫石老君。草生泉更浸，松死燒猶焚。欲問神仙事，悠悠空白雲。
離聲無管絃，空把指頻彈。惟子猶爲客，何人不作官。前程貧豈易，後會老應難。拜想高堂下，麻衣淚始乾。
迢遞中條寺，秋尋忘險途。屐蹤臨水有，錫影入雲無。像閣分秦樹，經窗見舜都。我曾題壁處，閑看想踟躕。
草堂燈暗雨蕭蕭，欲話分携重鬰陶。何事琴中猶怨切，凄凉調裏鼓離騷。
盩厔樂天初任地，此時君又繼多才。閒應時到遊仙寺，石上題詩掃綠苔。
何由通九曲，始自鑿三門。夏禹功如小，東溟位豈尊。黿鼉當日窟，雞犬此時村。渦恐和山漩，濤疑若石奔。勢愁舂地軸，聲想震天閽。寺廟中流聳，煙雲兩岸屯。樓臺疑蜃吐，舟檝畏鯨吞。遊客雖驚險，居僧不厭喧。如潮無振鷺，似峽欠啼猿。孤店經商少，雄司漕運繁。人家無釣具，鳥道有䉡痕。喪膽尋遺跡，傷心弔溺魂。坼城唐記列，砥柱祖名存。況復詩書載，狂題愧雅言。
相訪住三年，初終道一般。知心於我異，屈指似君難。有物皆同詠，無書不共看。草堂今獨處，寧免動長嘆。
名士爲官處，登樓景好題。縣城蠶市鬧，村墅鵲巢低。日暖園蔬嫩，煙晴壠麥齊。長宜同此望，那忍話分携。
運使幽人酷暑時，江邊林下兩何爲。信旗君逐舟車動，懶架吾隨枕簟移。繡袂幾經梅雨灑，葛衣一任竹風吹。蜀山淮甸棠郊外，早晚相逢豁所思。
先後登科出玉京，滿朝詩送更光榮。豈唯皇宋終難繼，自古神童少弟兄。
俞貫之辭魏仲先，終南歸去落花天。如何相見還相別，早晚溪雲一處眠。
竹多千畝餘，賣竹濟貧儒。門掩圭峰影，樓添鄠縣圖。蝸涎緣棟有，鶴跡入泉無。終約重來此，相鄰卜養愚。
歸覲江山遠，如何敘別離。數盃村店酒，一首野人詩。趁渡憐舟穩，貪程恨馬羸。遥思到家日，已過落花時。
老雖無悶向茅堂，忽忽還因物感傷。積霧易迷平地水，孤雲難護滿天霜。祥麟可向清時見，驚鶴那於黑處藏。信意偶然成此詠，祇堪閑寫與支郎。
雪霜毛羽瘦形儀，養處人家覺道肥。龜有壽齡方可近，鷺無仙分莫相依。千年松上疑孤立，五色雲中好並飛。不競巢栖爭飲啄，也應難免衆禽非。
出戶下莎庭，徘徊當踏青。靜嫌鶑鬭舌，閑愛鶴梳翎。雲好昂頭望，松宜側耳聽。便堪爲導列，誰信可延齡。
茜旗影裏椹袍身，迎入蒲津免問津。策蹇去時爲舉子，乘驄歸日是功臣。豈同化鶴千餘歲，纔過登龍十數春。開宴仍聞傾錫賜，酣歌喜殺故鄉人。
尚輟通儒外計籌，堂堂身豈等閑酬。綺羅笑別文翁郡，錦繡榮歸舜帝州。貰酒村穿紅樹過，讀書寺入翠嵐遊。逍遥樓對家山逈，得意詩銷此處留。
聖代賢臣喪，何人不慘顔。新祠民祭祀，舊債帝填還。鹵簿塵侵暗，銘旌淚灑斑。功名誰復繼，敕葬向家山。
閑思生白髮，懶更把菱花。久別何州住，相尋恐路差。獨飛傷塞鴈，會宿羨林鴉。猶得君爲友，時過老母家。
東郊祖帳慘西風，愁聽陽關曲調終。赤子泣皆牽繡袂，白馿鳴亦戀花驄。觸邪暫立龍墀下，儤直將歸鳳閣中。大尹相逢憑仗說，官高不敢寄詩筒。
遥思錦水會荀陳，共指棠郊憶卧雲。青眼雖然蒙望我，丹心不覺恨輸君。離情杳杳三千里，老病厭厭八九分。唯待急徵同赴闕，一時得見向溪濆。
藍田王順昇仙處，白傅曾題似更稀。野客暫遊期欲住，山禽何事叫思歸。稱心不獨煙霞媚，適口仍逢筍蕨肥。兩日正當寒食日，家園忘却有芳菲。
將從三峽泛扁舟，先向仙遊寺裏遊。水石却驚偏怪異，江山狂興一時休。
白鹿原東曉色中，人家新火翠煙濃。豈惟心友難爲別，馿上迴頭戀玉峰。
西自荆巫徹海涯，南從吳越接京華。半天下管權何重，兩地間遊路不賒。山澤利均資我國，江湖境盡屬君家。帝心已簡身寧愧，使額雖雄性不奢。數道轉輸歸檢察，滿朝才子動吟誇。搜尋奸詐窮毫髮，舉薦廉能在齒牙。彩旆雙飄爲從物，畫船一簇是行衙。已聞村落添農器，漸見汀洲減釣車。不使菰蒲侵黍稷，將令橘柚變桑麻。台州頂自尋仙藥，建水湄親採御茶。器量寬如波浩渺，風謠多似櫓嘔鴉。閑尋僧話穿雲葉，靜聽漁歌隔浪花。野客唱酬容散拙，郡侯迎送厭喧譁。携筇未遂攀陪去，溪士時時動嘆嗟。
尋常念朋友，況復是宗人。久別彈琴少，相思擲卦頻。旅遊湘水遠，家寄華山貧。早晚重來此，園林又過春。
喜得華亭鶴，看承過所宜。防饑先種稻，憂病預鑽龜。易愜眠雲意，難酬卧錦詩。不緣過郡謝，步步在相隨。
夏雨下如繩，虛廊減鬰蒸。濺琴移榻避，添硯就簷承。暗喜同田父，閑聽共野僧。苦吟題壁上，欲改更慵能。
棠樹掄材過禮闈，孤寒得解更光輝。進身喜逐賢侯表，裹足愁分老母衣。千里冬殘傷獨去，一家春盡待榮歸。頭方念爾還如我，到闕何人許扣扉。
出入宮闈侍從官，再過林下信溫顔。朝天駐足因臨水，馳馹迴頭入望山。捧詔正當趨桂殿，寄詩那忽到松關。老來詩思尤枯竭，莫怪陽春不旋還。
七人廟下立徘徊，相顧閑心幾欲摧。落日堪傷四散去，再來難得一齊來。
君移棠樹民皆喜，我住東郊却懶誇。拙性怕逢詩債主，病身愁見酒讎家。郢詞溫潤如絲雨，蜀紙鮮明似綺霞。況是已經仙手和，點頭空使角冠斜。
蜀出多才信不虛，淹翔猶未佩銀符。民間惠愛應長有，馬上歌詩豈暫無。休話卜鄰來草澤，即看得路去蓬壺。申湖公暇閑遊地，賀監何須說鑑湖。
長截鄰雞叫五更，數般名字百般聲。饒伊饒舌爭先曉，也待青天明即鳴。
吳生重赴舉，輕別重傷心。貧友欲沽酒，豪家不典琴。溪僧來會送，國士到爭尋。預想登科後，無因訪竹林。
水閣閑登望，郊原欲刈禾。壞簷巢燕少，積雨病蟬多。砧隔寒溪搗，鐘隨晚吹過。扁舟何日去，江上負煙簑。
仲先別仲通，長憶又長慵。有夢應相信，無書想見容。塵埃五十驛，山水幾千重。老去難尋訪，何時得再逢。
憲府吾皇注意偏，君今應詔合居先。蛾眉班綴千官上，廌角威揚萬乘前。貴戚望風從此日，貧交披霧是何年。難忘枉駕相辭處，草屋門開雪滿天。
繡衣不間薜蘿衣，春暮嘉川入詠思。憶我茅廬欹枕處，當君驄馬著鞭時。展眉喜近龍頭境，回首傷遥鶴髮期。從此親題山館裏，多情頓掩浪仙詩。
天上書先夢裏傳，到施仁政減春寒。尚虛鼇嶺神仙任，暫作龍門父母官。愁悶豈惟增假寐，笑談直恐絕真歡。不緣潦倒長相逐，免得離情有萬端。
日照孤雲作彩霞，帝鄉風送去天涯。野人遥望歸何處，萬里峨嵋便是家。
損之不見數年餘，萬種相思一事無。唯有近來茅屋夢，爲君時復到皇都。
野人禪客合相陪，漸老詩心亦共灰。朱草階前容不去，白蓮堂上喜頻來。地形各占幽深境，天産俱爲散逸材。猶恨東郊西寺遠，閑門難並水邊開。
取次昇沈論等差，雲霄獨不忘泥沙。常流對面如千里，密友終身似一家。魂夢因君遊輦轂，書題爲我寄煙霞。仲容到日還應說，半紀相思兩鬢華。
蹇馿並跨引羸僮，兩地迢迢謁至公。才力互相鸚鵡敵，交情深與鶺鴒同。薛能詩在僧樓上，張祜名題酒肆中。到日知君尋賞處，醉吟還可繼遺風。
遥爲坊民賀一方，壽星偏去照光芒。解携朋友龍三處，隨侍兒孫鴈兩行。芳草路中車突兀，落花風裏旆悠颺。眠雲客恨難陪從，空遣吟魂倍慘傷。
詔選來棠樹，花驄擁旆乘。饑民期再活，寒士賀中興。廌角誰傷觸，狼心自戰兢。只求天子信，寧避世家憎。竊聽無餘論，唯愁有急徵。每因公宴樂，方遣妓祗承。才薄終難紀，情深豈易勝。相親容似鶴，不拜許如僧。郡閣招看雪，溪亭訪躡冰。轉愁詩老退，何以答褒稱。
林間鑿井新，里巷汲來頻。及見贏瓶者，翻思抱甕人。乍嘗牙覺冷，試煮茗尤珍。從此前溪水，潛輕似不仁。
仲先曾到仲淹家，書院穿雲一徑斜。勸酒莫言無樂送，音聲鳥語在山花。
一種皇華覲紫宸，文資換必異常倫。隨軒已有三茅客，下榻寧無兩制人。清洛聽應移足懶，碧嵩看想轉頭頻。他時乞得休官後，莫負前言作善鄰。
村落秋窮興莫窮，黄花紅葉照衰容。時平轉稱千般巧，年長仍添一倍慵。林下携筇聞遠水，洞中欹枕見前峰。與君鄰里何相似，來往人多是老農。
敢學宣尼歎道窮，閑心何處不相容。交朋盡笑龜蒙散，鄰里偏諳叔夜慵。晚吹清泠彫萬木，殘霞紅澹映三峰。爲憐今歲於中稔，欲遣兒孫亦務農。
令威兄弟涉煙波，諫署人教到薜蘿。毛比君情猶恐少，格如我性不爭多。相呼似說沖霄意，對舞初聞擊壤歌。仙術無能騎謝去，青雲未免阻閑過。
年來暫屈佐元戎，富貴真宜在蕊宮。性潔恥分錢子母，時清懶話劍雌雄。公心似水逢形鑑，和氣如春觸物融。莫道州民俱受賜，好詩徧得有誰同。
花驄出蜀瘦行難，急詔乘軺定峻遷。清雪人如辭父母，白雲客似別神仙。堪曉望晴霞爛熳，伴宵征暑月團圓。寄語集賢孫大諫，莫嫌未和舊詩篇。
草堂高逈樂郊東，西望搘筇景莫窮。山水城池雲葉裏，管絃樓閣雪花中。須知應瑞因仁政，不獨呈祥自帝功。太守多才又多暇，唱酬翻怯見詩筒。
獨酌獨吟誰與共，天爲知己月爲朋。水邊醉卧無人見，席有煙莎枕有肱。
早輟仙禽寄逸民，年來亦似厭家貧。時時東望長鳴處，應憶朱門舊主人。
馿瘦懶加鞭，遲遲念獨還。聽雞行曉月，歎雉過春山。渭入黄河濁，雲歸紫閣閑。明年公道在，莫便掩松關。
園林花未發，豈是爲遊春。深愧青宮客，先尋白屋人。兒童驚茜綬，僕隸笑紗巾。踏雪携詩謝，朱門必許親。
再戰去何如，羸僮逐蹇馿。路貧多捧刺，學富少擔書。已念離家晚，仍憂取事疏。西風酒旗下，欲別更躊躇。
暫擁紅旌到郡新，相知情似舊交親。盡驚慷慨山河主，忽訪支離草澤人。蘇徑讓慚揚繡袂，溪橋迎喜整紗巾。留詩中貴仍揮翰，雙美應難繼後塵。
玉韻重聽倍爽神，銀鈎忽睹更躬親。郡侯喜是風騷主，野客慚爲唱和人。積霧曾侵紅繡旆，異香猶惹白綸巾。兩篇篋裏貞珉上，頻拂看寧有蠹塵。
使君悞訪樂郊民，顧我何由得暫親。茜旆動驅千百騎，茅亭纔著兩三人。旋燒陸羽烹茶鼎，忙換陶潛漉酒巾。可愛水邊松竹上，數朝猶自有香塵。
雖喜乘驄到水村，却愁詩敵勢難親。平生未豎降旗客，臨老將爲棄甲人。豸角勇無心害物，雞皮怯有汗沾巾。數篇勉和情枯竭，潦倒詞鋒息戰塵。
莫歎三山隔五雲，建昌境好說紛紛。雖然尚作貧才子，猶免潛呼老使君。遠逐朱輪輸鴈陣，閑親畫舸羨鷗羣。棠郊獨恨分携後，高論何時得再聞。
獨院信寥寥，蠶生穀未苗。殘春無數日，積雨復連宵。不恨流光速，唯傷去聖遥。那堪當此景，時見落花飄。
蜀客貧遊晉，山川木落空。軍閑無虜寇，俗儉有堯風。鴈急長天外，馿遲落照中。聖君方選士，莫便歎途窮。
絳郡政閑聞，人家可閉門。馬嘶花下路，犬睡月中村。吏亦擎書卷，民皆挈酒樽。行春思隠逸，多謝動吟魂。
荆渚北堂寧聖善，棠陰東閣別嚴君。雪村山館思親夢，二十餘宵兩處分。
愛於瘦馬上吟詩，孟浩然真更似誰。雅稱自將圖畫看，況君小筆勝王維。
清嫌水有不清泠，閑擁朱輪扣掩扃。樂廣喜披溪上霧，戴逵慚認月邊星。高情稱就雲爲幕，雅詠宜鎸石作屏。竹裏小亭從此後，因君堪號降賢亭。
閿鄉右邑有吾親，河上茅亭結構新。五老分明爲北里，三峰咫尺是西鄰。兒孫不厭閑遊客，鷗鷺偏諳醉主人。彼此眠雲相隠夢，從今應更往還頻。
將從兩蜀下三湘，清世那憂道路長。杖屨雖然遊自在，旌旗寧免別淒凉。召公化實宜歌詠，謝傅詩尤愧發揚。願得德星歸未動，光芒依舊照毫芒。
携得筇枝背得琴，欲浮蜀浪陟吳岑。本期勝境酬雙眼，却恨虛名阻片心。出似蓬飄寧免醉，住如匏繫不妨吟。重酬雅詠重思想，太守相留意最深。
兩地曾辭最重權，功如溫樹懶能言。從來富貴知何限，少有元戎是狀元。
暫輟居留從洛邑，坐棠亦恐不多時。皇儲新策聞求輔，位冠春宮更是誰。
五等諸侯稀五福，三朝官只欠三台。下車一變熙熙景，賓閤多開印少開。
健擁旌幢七十餘，苦吟還似在山居。腹中萬卷猶嫌少，更待鄰州借僻書。
薦士滿朝稱弟姪，教民到處過兒孫。就中治陝偏清凈，不似侯門似道門。
子細曾看九老圖，科名官職盡難如。更思呂望同君歲，猶自磻溪坐釣魚。
道勝富如貧，亭臨潁水濱。一瓢思祖德，三徑與僧鄰。虛白雖同性，丹青不似身。趨庭知有子，下榻豈無人。紉珮蘭多老，成蹊李盡珍。開筵迴雪少，聯句聚星頻。家譜書難備，州圖畫不真。遥題應未的，莫把刻貞珉。
履歷三朝五十春，坐棠難見輟元臣。分茅已是無雙將，折桂兼爲第一人。郡邑暫時勞撫恤，華夷尅日望陶鈞。下車未暇求民瘼，先向東郊訪隠淪。
分符不獨得民誇，玉署清華有棣華。重耳山河初作主，闔閭宮闕舊爲家。風飄樓閣高低樂，日照池塘上下花。多謝到州農未勸，雙金先沐寄煙霞。
溪上閑居四十春，春溪蘭珮蕙爲紳。自知吟詠非經濟，誰道機謀學渭濱。三尺焦桐勝面友，數家老叟是比鄰。少年多謝携詩什，來訪疏慵潦倒人。
爪利嘴還剛，殘陽啄更忙。千林蠹如盡，一腹餒何妨。形小過槐陌，聲高近草堂。豈同閑燕雀，唯解占雕梁。
亂遶園林啄，終朝意若何。莫因饑不足，翻愛蠹偏多。渴映鄰溪下，驚從別樹過。辛懃詠還囑，無損好枝柯。
千里寧親去，青春勝老萊。苦辭留不住，堪送到方回。行色秋仍慘，離聲晚更哀。前程如有信，新鴈好憑來。
行裝堪入畫何如，馬更羸於到任初。棠樹喜拋州部籍，蘭臺宜掌國圖書。草芽綠未侵官道，柳眼青先近帝居。願共耀卿來舊地，飄纓擁旆過吾廬。
瑞雪祥雲見盛時，功輕苦雨謾霏霏。墜來雖作天花瘦，消去偏滋壠麥肥。太守登樓飄繡袂，幽人出戶混麻衣。鄰封願得還如此，免說秦饑與晉饑。
花驄秋健繡旗開，漸遠棠郊近帝臺。耳目緊官終拜去，股肱雄鎮暫迎來。兩州將相爲交代，三徑漁樵阻接陪。猶頼雅章留刻石，時時閑看拂塵埃。
旌旗如火馬如風，十二峰前去少同。錦帳選掄爲漕使，繡衣交代是家翁。蠻兒亦在提封內，神女猶居畏愛中。好繼金陵丁太尉，留題盡著碧紗籠。
豈假栽培力，自然殊衆芳。開非因雨露，落不爲風霜。雞似殘鶑囀，蛾如宿蝶狂。丹心塵豈染，明焰霧難藏。墮睫客看懶，畫眉人翦忙。杏園遊宴者，曾借我餘光。
赤縣滯清才，家曾有國來。埋金寧變土，燒玉豈爲灰。敏手知誰敵，冥心懶自媒。雅章蒙寄惠，味勝沃醇盃。
遠勞仙館客，相勉寄詩來。豈有口更嘆，兼無心可灰。貧資閑壽命，吟助道梯媒。信拙過朝暮，除能泥酒盃。
珠落銀鈎向玉牋，不還合浦到溪邊。無雙雙美真堪愛，似聽湘娥鼓舜絃。
功名不獨世推降，五福天鍾更少雙。倚注即看宣几杖，休閑唯待讓旌幢。家園到想傾金篋，御宴迎應倒玉缸。重過嵩山定回首，白雲深鎖舊吟窗。
三朝元老狀元稀，乞赴彤庭詔便依。金鼎位高將正拜，璧田家近恐妨歸。殊恩每過莓苔徑，別淚偏霑薜荔衣。從此征車東去後，甘棠風物減光輝。
貴不忘貧賤，華緘到弊廬。分明如國史，子細似家書。情有千重在，詞無一字虛。未諧親謝去，東望但躊躕。
迢遞西南路，山多水莫窮。波濤千里遠，風雪一船空。海獸形難識，蠻僧語不通。此行忘險阻，義與在原同。
蒼翠兩三枝，親和凍塊移。旋吟酬得處，就刻記栽時。已任雪頻灑，未禁風苦吹。幽人心自足，千畝復堪嗤。
杜牧科名李賀曹，初官花幙莫辭勞。年顔不似詩情老，公器還如酒戶高。我稱卧遊藍碧嶂，君宜立近赭黄袍。雅章酬晚慚慵拙，吟社何人與破逃。
此去知君免嘆嗟，薦章先已到京華。賓筵沉滯才雖久，仙省遨遊路不賒。綠映酒旗村店柳，紅迎詩筆御園花。幾多祖席棠郊外，馬上回看日已斜。
先生亡不朽，太華合爲碑。至道雖無跡，玄言尚有詩。亂飛雲似覓，不食鶴應悲。獨遶空壇下，山風動紫芝。
一生無一事，兀兀復騰騰。信脚雖過寺，齋心不請僧。松篁爲活計，琴酒是良朋。除却君酬唱，他人亦懶能。
同解約同歧，情懷獨若爲。問愁離郡早，留恐到京遲。歲晚催行計，時豐省舉資。前春渾化去，莫忘野人詩。
召棠陰裏邵梅仙，守選南歸路七千。辛苦已傷過嶺外，別離那忍向花前。到京店舍逢新火，度越封疆入瘴煙。相顧與君頭盡白，不知後會是何年。
棄繻東入武牢關，帝里經年豈是閑。鶂退暫知淹鳳藻，鵬殘即看上鼇山。討論想慰門人意，談笑應開翰長顔。唯我塊然誰共處，終朝門掩竹林間。
秋夕滿秦川，登臨渭水邊。殘陽初過雨，何樹不鳴蟬。極浦涵新月，孤帆沒遠煙。漁人空老盡，誰似太公賢。
戰死掩無墳，生降恥負君。古今魂易弔，貴賤骨難分。狐兔迷莎徑，烏鳶噪隴雲。誰家有征婦，曾此待回軍。
長安春色自依依，大命移應地不知。蔓草已迷雙鳳闕，千花猶照九龍池。豈無東閤開今日，尚有南山似舊時。一月悠悠遊不足，青門欲出步遲遲。
操麾授鉞器縱橫，盡說長城指顧成。嶽既孕靈偏有意，天何促壽太無情。明堂欲建棟梁折，巨海將浮舟楫傾。未得四旬餘四載，龍旌不覺變銘旌。
却爲虛名動嘆嗟，難如雲鶴轉天涯。兩川尚阻尋三友，四海空傳是一家。白髮無多殘歲月，青城何限好煙霞。此生不遂閑遊去，蜀魄巴猿恨莫誇。
閑翫正嚴凝，神和澹鏡澄。至清無隠物，微暖不生冰。派想河難雜，源疑濟是朋。窺魚光照鶴，洗鉢影摇僧。逗石聲偏響，烹茶味更增。四溟終必到，八封內先稱。氣逐巖雲起，紋隨竹吹興。戲遊鱗未化，呼飲鳥相應。靜樂慚非智，成章愧不能。終朝臨處處，雖淺亦兢兢。
相尋如有事，獨去似無依。海內山遊徧，江邊寺始歸。題詩當路少，乞食入城稀。肯學尋常輩，忙忙爲紫衣。
小亭高岸上，危絕復何言。墨跡唐丞相，詩牌宋狀元。山形連二華，河勢瀉三門。吏隠真宜此，無窮景滿軒。
客携春榜至，開處倚柴荆。未看御題目，先尋君姓名。本期鄰狀首，敢歎滯文明。不會玄穹意，默然空愴情。
將鉞截瓊瑶，親題寄山野。喜若再和羹，味如重啖炙。身在蝸廬中，心懸雀臺下。龍門許復登，奔馳寧俟駕。
從軍重疊繼家聲，雅稱風流舊信靈。功業即看輝聖日，科名先已應台星。絲蠶地說連河朔，戎馬塵聞近虜庭。正是窮秋雨多際，不堪迴首向郊坰。
自古人人足歎嗟，閑遊得侶復堪誇。可憐十宿無喧雜，不在僧家即道家。
堯水不墊民，溫泉溺唐祚。兵處洗不得，翻爲天下汙。山鳥徒咬咬，翠華無問處。
天地無他功，其妙在自然。堯舜無他聖，其要在知賢。知賢無他術，觀其出處焉。堯苟不知舜，徒云能則天。
每念李斯首，不及嚴光足。斯首不自保，光足舒帝腹。我心異老聃，驚寵不驚辱。豈敢示他人，吟之將自勗。
秦鑑雖至明，不能自照燭。楚劍徒云利，翻將自殺戮。有國苟失賢，若跣瞽雙目。况履艱險途，舉步成顛覆。秦楚昧於斯，寶器徒收畜。
伯夷非好餓，展禽非好黜。聖人不私己，動爲萬世則。夷齊苟就祿，賊亂何由窒。展禽苟便去，何人肯佐國。其跡則有殊，其道萬爲一。
聖人不避嫌，小人不避恥。伊尹放太甲，董賢居高位。嗟嗟若此人，堪愛復堪鄙。
天地勞覆載，日月勞往還。此尚不能息，何况在其間。鳥獸飲食外，悠悠無貪慳。如何人異此，晝夜機相關。顧我道何如，心足身長閑。
勿謂患至大，君聖民有頼。勿謂事至小，父荒子無告。因思唐堯九年水，少於驪姬數滴淚。
風流官職稱紅蓮，花發多同太守筵。綠醑十分傾玉斝，清商一部列金鈿。池塘閑詠陪靈運，樓閣時登異仲宣。更想清明倚公暇，棲巖萬固到應偏。
知韞才能負壯心，莫嗟作尉尚湮沉。幽求起去登台席，居易徵來入翰林。望氣臺邊桑柘密，棄繻關畔水雲深。憐君况是徵君後，閑擬秋凉策杖尋。
少年來作簿，英俊復誰如。好事雖聞舊，能官不覺初。耽憂因稼穡，廢寢爲詩書。客戀門前住，民欣部內居。親科公舍竹，教種職田蔬。異日廳應鎖，清才本有餘。
從前宰字絕文詞，喜遇今來併有詩。封禪榜偏推鳳藻，陶鎔筆肯轉稽遲。訟庭任靜猶忘寐，文會雖忙不後期。莫怪林間强酬和，一般民最受深知。
鴛鴻出宰去如何，莫爲辭親發浩歌。淹抑暫因民製錦，騫翔終預帝搜羅。樽前老淚流雖盡，林下離腸斷已多。却羨使君爲舊友，公餘開宴日相過。
天非道莫尊，道非賢莫存。始知賢人生，與道爲輪轅。明庭親選士，慮彼賢愚渾。天子至文明，擢公爲狀元。一榜三百人，默默誰復言。有如鳳在林，衆鳥不敢喧。威稜廌有角，度量海無垠。直入仲尼室，不顧孟軻門。文得古中新，陳熟甚已冤。一字如一星，光芒不見痕。首官來理陝，棠樹換枯根。淑氣春風和，美化冬日暄。至誠物莫欺，至明物莫昏。平思治地陝，清欲變河源。我生三十年，未嘗離丘園。朴性昧巧習，惟知道可敦。貧巷無富車，閑地唯雲屯。我願爲松竹，生在君子軒。早夜接清風，節高陰更繁。何當親教授，如渴飲衢樽。斯言拙且直，堪將鬼神論。
知己念不見，塊然何爲生。慈母無醜子，澹父有妍情。凍雲少舒泰，獨鶴多哀鳴。茲懷若爲寫，援琴不成聲。
至道不在言，至言不在舌。在琴復在詩，諒唯君子別。侯門戟森森，中有野人謁。非趨勢利場，慕彼仁義轍。此去幾遲留，忽焉還歲月。孤心傷欲摧，凍足澀如折。離聲無歌鍾，行色有霜雪。去矣當復來，琴絃未欲絕。
野客訪琴僧，夜午月又午。爲我彈薰風，似聽重華語。
雨破畏日沉，月出酷暑歇。衙中河亭上，靜與山不別。良朋俱遠來，文會一何悅。箕踞巾舄閑，玩好琴樽列。繁禮厭拘攣，陳言誓擺脫。揮塵影參差，飯果香馥烈。酒令時解嚴，談鋒久不缺。樂天無荒淫，飽德異饕餮。高談聞謔浪，正義排詭譎。抗俗絕依違，評文無詆詰。輿論鄙譸張，奴學賤剽竊。徵引角競出，聯唱更相發。較善合權衡，馳義同軌轍。萬物情難逃，千古疑皆决。聖道約扶持，淫辭謀劓刖。風鑒定妍媸，天機藏巧拙。是物有廢興，唯道無本末。義路自坦夷，世途終兀臬。烈士死光輝，常徒生汨沒。逸氣小風雲，直筆輕斧鉞。孟軻心不動，陶潛腰恥折。疲倦僕屢更，輝映燭頻跋。浩歌不成調，狂舞寧赴節。氣候隨斗占，分野爲星別。蛩韻時斷續，漁燈乍明滅。河聲疑地震，電影若天裂。飄風奪輕紈，零露透疏葛。酒海傾屢空，詩源浩不竭。咸平己亥歲，二年時六月。此會是何人，其名野奎越。
萬仞雲根泉，清泠濯我足。森森滄爪甲，凜凜寒肌肉。來初自試探，坐久頻舒縮。觸開浪花白，踏破苔衣綠。肺腑亦清泠，形影相照燭。忽罷避遊魚，未歸妨渴鹿。懼濁遠泥沙，就陰憐草木。浸潤易調暢，狎翫難羈束。欲伐我未能，先起人何速。此會高且閑，願繼漁父躅。
夜淺月未生，春寒雪猶在。吳僧携古琴，來與山人會。詩心有是非，禪話無慷慨。高鴻自冥冥，弋者復何害。
危城閑登臨，秋色際空碧。四顧廓且平，萬慮忽然釋。精誠日月暗，曠達天地窄。壯節但孤聳，憤氣欲四射。鹽穴狂風號，峭壁濃嵐滴。膽氣高虛空，眼目無疆域。幽耳如洗濯，剛腸若刳剔。高譚俗不聞，嘉句景來索。四時歸牢籠，萬象在咫尺。山勢出嵩華，地界連虞虢。意脫喧卑場，神入清虛宅。千峰如聚拳，萬木同森戟。白雲閑不動，飛鳥忽相逆。平莎類裀褥，遠籟當琴瑟。定交心欲剖，言利口難擘。不作蔽日雲，願爲補天石。道在樂詩書，時平偃金革。笑傲得良朋，狂散絕勍敵。筆功壓班輸，酒腸欺烏獲。逸思驟雨傾，歡情湍水激。玄門匪防禦，學海詎沉溺。實果間酒巡，鄰谷和歌拍。頭鄙鍾儀冠，足愛謝公屐。靜勝貫兵法，默論通禪寂。聚散傷輪蹄，興亡悲簡冊。迴飈激吟魂，長空挂醉魄。泉石無榮枯，塵埃自休戚。鳥道晚採樵，人家晴種麥。暮野牛羊雜，重虛鷹隼擊。涿鹿樹圍青，鹽池霞照赤。畫牛羨山相，狎鷗憐海客。古人何卑屑，束縛於名跡。
君爲北道生張八，我是西州熟魏三。莫惜樽前無笑語，半生半熟未相諳。
碎剪紅綃間綠叢，風流疑在列仙宮。朝真更欲熏香去，爭擲霓衣上寶籠。
露侵短褐曉寒輕，星斗闌干野外明。寂寞小橋和夢過，豆花深處草蟲鳴。
世情冷暖由分別，何必區區較異同。但得常將紅袖拂，也應勝似碧紗籠。
尋真誤入蓬萊島，香風不動松花老。採芝何處未歸來，白雲滿地無人掃。
今日臨風淚，瀟瀟似綆縻。空懷徐稚絮，誰立鄭玄碑。無力酬推轂，平時憤抵巇。何人知枉狀，路粹豈能爲。
有何辛苦有何愁，個個林間盡白頭。細葉累巢花影暖，微蟲共食竹陰秋。清音豈許黄鶑伏，素羽曾教白鷺羞。唯爾鬢毛應似我，相逢不用話因由。
東觀劉郎一古儒，等閑簡帖類經書。論交不棄如雲客，並馬常容似雪馿。蝴蝶夢魂知有據，鳳凰詔命想無虛。翻愁旦暮西垣去，難伴王維宿直廬。
知心人去野人孤，猶頼時時見鳳雛。病裏鳳雛辭又去，老身縱健不如無。
君去華亭鶴又殂，眼前空見衆禽雛。欲憑轉乞爲閒伴，許史多情許我無。
誰人把我狂詩句，寫向添蘇繡戶中。閑暇若將紅袖拂，還應勝得碧紗籠。
城裏爭看城外花，獨來城裏訪僧家。辛勤旋覓新鑽火，爲我親烹嶽麓茶。
通體全無力，酡顔不自持。
放人少處先登第，舉族貧時已受官。
詩題：清明首句：無花無酒過清明。
詩題：秋日登樓客次懷張覃進士首句：閒說飄流亦異鄉。
無正文。
無正文。
無正文。
無正文。
無正文。
無正文。
無正文。
無正文。
名僧高隠盡修行，人說吾師最出羣。新向天台承帝澤，便朝梁院謝明君。幾程烟水趨丹闕，一院杉松鎖白雲。却泛輕杯舊山去，石橋秋月會聲聞。
一夜春風滿帝都，禁林清曉宴簪裾。玉堂乍到驚凡目，金鎖徐開見御書。四字驪龍爭夭矯，兩篇瓊樹鬭扶疏。詞臣此會人應羨，聖主多才古不如。日上花磚簾捲後，柳遮鈴索雨晴初。閣前吟罷先沈醉，忘却西垣有直廬。
夫子厭承明，還求領郡行。兩章干負扆，數刻對延英。豈獨綵衣樂，兼爲晝錦榮。聖朝循吏傳，首得見君名。
汗簡成惇史，分符別近班。仍聞括蒼郡，酷似武夷山。捲箔煙霞麗，登樓水石閑。二年棄官去，惟我獨何顔。
裴相亭成未退身，空煩舞袖與歌塵。至今亭下蕭蕭竹，似對秋風怨主人。
居近華林對白雲，義風深可羨人倫。兒孫盡得詩書力，門巷偏多車馬塵。樓上落霞粘筆硯，池邊怪石間松筠。鄉閭豈獨民遷善，階砌無關鳥亦馴。朱實垂庭紅橘熟，清香襲坐藥畦春。他年好卜爲鄰住，悔葺吾廬洛水濱。
三陪藻燕簪裾上，五對龍顔日月邊。
黼座勸觴鈞樂逸，雲章屬韻待貂傳。
雨霽遥空木落時，危亭南望倍依依。白蓮舊社人離久，丹闕經年信去稀。入觀夜堂江月滿，揮松秋殿晝燈微。林中自有吾廬在，請益終期海上歸。
華林仙野近南昌，聞說幽奇景異常。竹翠松寒籠藥圃，水清山秀繞書堂。詞登科第名尤振，恩表門閭道愈光。我恨方爲簪組累，莫同吟嘯白雲房。
詔恩分務許優閑，肯借留都獬豸冠。名宦儻來空擾攘，丘園歸去好盤桓。醉遊春圃煙霞暖，吟聽秋潭水石寒。退傅況兼爲隠伴，紅塵那復舉頭看。
學道探玄務谷神，薜衣疏野見明君。暫來北闕利名地，歸去舊山鸞鶴羣。洞壑深藏塵外士，冠裳不繫嶺頭雲。赤城千仞幽居處，夜籟秋猿枕上聞。
千官簪笏儼成行，春逐鑾輿出建章。丹鳳案明分曙色，絳紗袍暖起天香。旌旗影裏陳方物，金石聲中舉壽觴。可惜龍墀立班處，劉生獨自卧清漳。
去路餘千里，行行雪灑衣。諸峰何日別，一錫犯寒歸。夜宿誰聞磬，晨齋自採薇。遥知到禪宇，猿鳥共開扉。
殷紅鄙桃艷，淡白笑梨花。落處飄微霰，繁時疊碎霞。苑宜開帝里，壇稱在儒家。麗日明珠箔，清香襲絳紗。
六月巖崖似九秋，興公辭賦好淹留。杉松迤邐連華頂，鐘磬依稀近沃洲。枕水古碑卿相撰，拂雲新剎帝王修。高僧盡解飛金錫，誰是當年白道猷。
武昌古名地，英秀森琳琅。既號詩書窟，復稱雲水鄉。
突兀毬場錦繡峰，遊人士女擁千重。月離雲海飛金鏡，燈射冰簾掣火龍。
淡月微雲外，街泥小雨餘。人如墟市散，燈似曉星疏。
玉壇三級接秋空，此是仙家第幾重。羽客有時來駕鶴，王人無歲不投龍。微吟海月生巖桂，長嘯天風起澗松。司馬先生何處去，篆碑猶有白雲封。
晚灘如雪起沙鷗，咫尺姑蘇亦勝遊。逸勢瀉歸滄海遠，冷聲分作太湖秋。葑田幾處連僧寺，橘岸誰家對驛樓。魯望不存無可語，片帆中夜渡清流。
六闕旌門事若何，諸生常不絕弦歌。鯉庭共稟詩書訓，隠巷齊登俊造科。宗族有光傳孝弟，鄉閭無訟化淳和。芝蘭子弟相薰習，金石交朋互切磋。遥望楚江波迥急，却分廬阜影偏多。題名石鼓圍松桂，講易高堂繞芰荷。採藥路從洪井出，買書船自孺亭過。我慚已在瀛洲直，不得西山隠薜蘿。
張樂魚龍侵岸聽，賦詩賈客倚船看。他年得第彤庭直，拜疏終求鄂渚官。
貝闕琳宮紫霧深，鳳凰仙樂尚愔愔。鼎湖往事三千載，石筍青春一萬尋。挺立不教凡草長，削成應免俗塵侵。霓旌絳節知何處，空有蓮花送好音。
薜荔無因掛一毫，化工鎸削亦應勞。圭形直指明河落，桂影遥分漲海濤。發地五千何足貴，去天三百未足高。軒轅轍跡今猶在，斗上丹枕著羽袍。
黄帝昇天去不還，空留片石在人間。千尋杳杳撐紅日，倚雲喬木羽林閒。時人不信飛昇路，轍跡龍髯竟可攀。
誰如張璪工松石，擬裂鮫綃畫作圖。
早晚無塵事。
美人與月正同色，客子折梅空斷腸。
飛泉落翠巘，爽籟生寒空。
欲謁元戎無介紹，薛能詩版在鵰堂。
文章篆籀久傳芳，灰志禪門道愈光。豐鎬有心營寶剎，瀟湘無意卧雲房。陶情早著詩千首，混俗何妨酒百觴。若許宗雷重結社，願持香火學空王。
南浦未傷春草碧，北山仍媿曉猿驚。
久師金馬客，勍敵玉溪生。
有路期奔月，無媒與嫁春。
金谷路塵埋國艷，武陵溪水泛天香。
晨瞻北斗天何遠，夢斷南柯日未沉。
野馬飛窗日，醯雞舞甕天。
青帝翠華沈物外，素娥孀影弔雲端。
三千世界銀成色，十二樓臺玉作層。
逝波帝子魂何在，芳草王孫怨未歸。
山人之所隠，臨海赤城閒。天台峰峨峨，剡水聲潺潺。絕頂一室非塵寰，忘形終日同雲閒。仙軿每戾止，人迹絕躋攀。沆瀣挹朝味，冰雪留童顔。手持百首還元詩，詩成自謂人不知。世人得之蹈，希夷自此遊。朝市皆爭識形儀，承禎以道遇明主。子訓賣藥歸會稽，張君今能盡繼之。冥冥孤鴻東南飛，邈然不負煙霞期。
能名浄行達理闈，振錫携瓶出翠微。恩重冕旒曾召對，情高雲鶴却同歸。會思蓮社寰中結，杯泛潮風海上飛。不是清時未陳力，便堪隨去掃巖扉。
甜於糖蜜軟於酥，閬苑山頭擁萬株。葉底深藏紅玳瑁，枝邊低綴碧珊瑚。
迴合煙光疊翠屏，東南山水此爲靈。鶑花春學蓬瀛境，樓閣夜干牛斗星。古檜森羅燒藥竈，彩雲飄灑聚仙亭。遼天俯近歸期鶴，澥谷旁連駭巨溟。紫陌紅塵無一點，綠毛仙骨有千齡。當時聽法談玄者，環佩鏘鏘拱上清。
秦關百二山河固，陝服城闉控此中。別構棟梁成爽塏，俯觀竹樹立青蔥。虛簷豁敞迎朝日，曲檻縈回带晚風。登眺自欣襟带地，萬方轍迹坦然同。
追憶經行三十年，漫山桃李競爭妍。于今棠棣花成萼，我已童顔射酒舡。
旌闕書亭煥水鄉，四時煙景似滄浪。玉漿寒色連莎砌，金障秋陰覆草堂。田里從來應遜畔，兒孫遊戲亦成行。吾君孝理風天下，誰識謳歌綴樂章。
寅會丁昌運，訏謨愧瑣才。微功酬帝造，邁級處公臺。辭位囊封上，逾涯寵數來。維藩分聖寄，涕泗遠丹臺。旌仰宸章降，隆彌睿眷回。載賡誠寡和，望闕幾徘徊。
一榻琴書雙門寺，片心泉石兩林山。江樓把酒雲供望，秋院支筇鶴對閒。
銀闕琳房視草餘，龍門岑寂斷軒車。彩毫閑試金壺墨，青案時看玉字書。王令風流希謝傅，子雲詞賦敵相如。瓊枝不見蕭齋晚，蕙草烟微度綺疏。
青規前席暇，歸沐興何長。北第秋將晚，東籬菊正芳。幽叢霏薄霧，桂色艷輕霜。已近黄金印，兼臨白玉堂。甘疑掩萍實，秀肯讓芝房。有佞還應指，無憂可要忘。蘂浮丞相酒，氣馥令君香。好固松椿壽，仙經識秘方。
銀牀葉暗飄，霜月夜迢迢。寒極犀難辟，憂多酒漫消。荀爐殘更換，湘瑟罷仍調。誰道河流淺，盈盈萬里遥。
金骨一何輕，瞳方鬢復青。樓居隠巖桂，飈馭別階蓂。玉宇藏丹訣，琱觴泛綠醹。霞城中夕夢，懸想在彤庭。
香剎隠霞標，齋房見落潮。歸思海衆繞，來應輔臣招。倚策吟雲合，乘杯咒浪銷。曹溪久得法，遊戲自逍遥。
讀碑經峴首，貰酒過宜城。莫問依劉事，休傷吊屈情。
清朝納祿猶强健，白首還家正太平。
故宮芳草在，往事暮江流。
轉盼迴巖電，分髯磔蝟毛。
謫去賈生身健否，秋來潘岳鬢斑無。
秋聲和暮角，膏雨逐行軒。
昨日并今日，齋郎與挽郎。
使梅和雪賞，僮橘過霜收。
詩題：直夜首句：繚垣嶢闕慶雲深。
詩題：寄田錫舍人留別秦中知己首句：當年心計此心知。
詩題：歸越東舊隠首句：客亭楊柳葉初殘。
詩題：再會傅逸人首句：分別知心意不輕出處：《兩宋名賢小集·崧坪小稿》。
詩題：貽傅逸人首句：少年名節動人羣。
詩題：郊居寄朝中知己首句：年來流水壞平田。
聚散榮枯一夢中，西歸親友半成空。唯餘大隠茅亭客，垂白論交有古風。
春風天遠望不盡。
茅茨城市遠，草徑接魚村。白日偶無客，青山長對門。藥鑪留火暖，花塢带煙昏。靜坐搜新句，冥心傍酒樽。
劍聳秋峰積靄昏，關城遥向望中分。觸新百堵連青嶂，依舊千家住白雲。松檜影隨巖寺出，管絃聲雜澗聲聞。
陸羽泉邊倚瘦筇，參差臺殿映疏松。五天講去春騎虎，一鉢擎來晝伏龍。像閣磬敲清有韻，蘇庭雲過靜無蹤。相逢多說遊方話，知老靈山第幾峰。
鬢邊今日白，腰下幾時黄。
南昌襦袴歌將洽，西掖絲綸演未遲。
王宣古樓閣，習郁舊池塘。
戒井銅龍漏水平，玉輪初滿物華清。光連南極星輝正，影泛中天帝宇明。風來蘋末披輕霧，香濕蘭叢浥零露。絳河橫度燦雲章，靈鵲羣飛遶宮樹。法久照兮慶昌時，樂芳宴兮忘疲。敷睿文兮玩澄景，當嚴更兮漸永。九門秘邃敞堯宸，靄靄金波矚目頻。進牘豈能抽鄙思，賡歌深媿預朝倫。
栽培終得近天家，獨有芳名出衆花。香遞暖風飄御座，葉籠輕靄襯明霞。縱吟宜把紅牋襞，留賞惟張翠幄遮。深覺侍臣千載幸，許隨仙仗看穠華。
薦降靈符昭瑞命，交修盛則薦清衷。朝真曲里揚丕烈，類帝圓壇報昊穹。述職萬邦咸執玉，來庭異域協占風。禹功高大天無極，堯德明如日正中。福浸含生臻富壽，澤流綿宇霈龐鴻。粢盛豐潔神皆饗，金石和平政本通。鬰鬰雲煙當晝麗，熙熙景物共春融。羣臣抃蹈瞻宸扆，願比南山祝壽躬。
敦崇妙本膺丕貺，濬發鴻源示永年。吉語密傳當乙夜，粹儀祗覿擁祥煙。皇心翼翼精齋至，祖德綿綿道誨宣。誕集純禧彰錫羨，交修茂典表欽先。爰稽大壯新瓊宇，仰法殊庭設綺筵。山積瓌材咸備矣，神扶華棟見巍然。元龜獻兆良辰協，哲匠施勤庶藝全。四柱如翬循寶勢，觚稜削玉燦珠躔。黼帷夙設宸居麗，翠葆躬臨聖志虔。昭答明靈陳盛會，睿詞敷暢煥雲牋。
天苑清塵宿雨收，翠華觀稼慶盈疇。氣和玉燭成豐歲，露冷金莖凜素秋。日麗鮮原平杳杳，煙含嘉穀鬰油油。共知省歛敦農事，信史騰芳紀聖遊。
善苗棲畝昭靈貺，禁苑鳴鑾值素秋。歛籍神倉符禮本，采詩良耜慶農收。宴開雲幄皇慈洽，日駐天衢睿賞留。千載逢辰增嶽抃，清塵叨從屬車遊。
上苑經春雨，宸遊屬盛時。花光籠寶檻，柳色暗龍池。瀲灧雕觴滿，融和暖日遲。共歌成至樂，千載播聲詩。
仙禁開書府，神毫紀格言。簡編包舜禹，圍範總乾坤。稽古崇邦教，斯文闢聖門。從遊觀奧秘，何以報宸恩。
景命昭彰佑德基，元儲敦裕協祥期。寢門劭至嘗無怠，學肆多聞詎有疑。金玉騰音鏘睿律，簡編申錫振良規。河圖奧秘言誠訓，藝圃優柔善益資。玉宇風清傳密詔，蓬山雲委錫芳蕤。天顔不遠回宸眷，肉味都忘聽寶辭。燕翼詒謀欣教盛，上庠隆道慶才奇。叨逢華旦居黄閣，久侍宣遊近赤墀。恩厚薦承三晝接，力微寧致百工熙。東闈疏問英猷遠，聖慮乾乾更念茲。
天錫靈符興寶祚，澤流綿宇福含生。蒸蒸至孝咸歸厚，翼翼精衷尚執盈。順考漢儀彰道廣，欽崇周典闡文明。豆籩合饗豐盛備，管磬同和雅奏成。愛景融輝昭善應，非煙絢采協殊禎。尊升茂典光惇史，稽古鴻猷振帝紘。
龍禁含佳氣，鑾輿下建章。碧波微蕩漾，紅萼竟芬芳。玉斝春醪滿，金波晝漏長。逢時空竊抃，萬宇正歡康。
秋殿霜凝當永夕，靈場齋潔方無斁。高真諄誨昔親聞，上帝休禎今再覿。鬰葱兮卿雲，仙鶴兮不羣。肅清兮采席，神雀兮振翼。香飄華燭焰亭亭，風度翠簾聲歷歷。嘉應紛綸寶運昌，聖人功與天無極。
巍巍至德充綿宇，翼翼宸心臨兆庶。覆育懷生動法天，講求茂典皆師古。協和神化踵唐堯，彬蔚頌聲踰吉甫。赫奕皇威振八荒，清夷王度綏中土。豐年朝野正歡康，溢牒充圖福紀祥。睿聖繼明恢大業，禎符錫祚降穹蒼。省方展寀宣邦職，登岱銘功舉國章。睢上埋牲專事地，漢唐故實存聞記。精靈昭感果潛通，瑞應昭臻知所自。飆羽光臨神告彰，洪源肇啟僊游暨。瀨鄉舊壤闢珍詞，款謁齋莊敦睿意。譙都奏牘達彤庭，耆耋雲趨共瀝誠。順考皇儀尊妙道，再修盛節徇輿情。聲明文物當興運，申命羣儒究禮經。秩秩德音咸布惠，穰穰景福必求成。恭虔毖祠爲齋久，企仰真風志克勤。肅奉蕭薌嘉薦備，廣覃慶賜湛恩頻。式揚丕烈心彌潔，祗上鴻名道益伸。將睹虞巡陪法從，幸同鳬藻樂昌辰。
國陽崇大報，王宇藻多儀。散致尊王度，懷柔祝帝禧。儲精通合漠，玩志協徵夷。律正風來迥，宵長月上遲。漏筒聲淅瀝，陛戟影流離。夙戒羣倫序，交懽百慮怡。星繁陳法仗，雲密蔭平逵。傳曉鳴梢動，威容聲率祗。
聖運昭惟永，高真協降祥。方嚴泰壇祀，先薦釜山章。典禮官無曠，涓辰筮有常。中天華闕秘，象衮睟容莊。宵迥星河燦，風微羽衛揚。獻酬靈契接，陟降寶儀彰。顧諟欽元命，寅恭達上蒼。彌文輝竹帛，備物儼蕭薌。尊道宸心至，登春雅俗康。猶將奉齋潔，禔福俟穰穰。
攝事修雩祀，齋居近紫庭。千門夏雨歇，高樹夕陽生。更散掖垣靜，風來鐘漏清。巖廊慚舊德，書殿愧羣英。白髮將何補，丹心忽自驚。敢言陪邴魏，三接奉休明。
鳳蹕出重城，宸遊順物情。檻花紅蕊盛，苑樹綠陰成。雨過池塘靜，風來殿閣清。樂和堯酒滿，千載樂昇平。
臨晉迎清蹕，靈壇備克禋。薦誠祠后土，求福爲蒸民。展義王猷遠，推恩慶賜均。千官陪漢祀，萬國奉虞巡。仗衛明初日，郊原麗上春。花飛函谷路，柳暗大陽津。宿麥深藏雉，柔桑遠映人。河流迴二陝，山勢壯三秦。簫鼓聞睢上，旌旗過渭濱。天聲驚遠野，兵氣懾邊鄰。在鎬皇歡洽，橫汾睿藻新。周南慚滯迹，空想屬車塵。
吾家嗣儒業，奕世盛冠裳。桂籍冠倫輩，天下知聲光。有才無其命，不得步玉堂。余亦好古者，詩禮承餘芳。赴義忘白刃，奮節凌秋霜。垂衣遇聖主，射策遭時昌。十九中高第，弱冠司國章。棘寺陪法吏，奉使安殊方。薄才難變俗，賤節惟勤王。務簡忽興念，不覺心徬徨。慈親違萬里，瘴雨悲南荒。端居增浩歎，離恨銷剛腸。木落多異感，蟬鳴非故鄉。長思千萬乘，奉職昇周行。步武親玉陛，獻納肩忠良。功成自高退，散髮遊滄浪。
水螢光淡曉色寒，庭除索寞星河殘。清樽酒盡艷歌闋，離人欲去肝腸絕。露荷香散西風驚，征車漸遠聞鷄鳴。深閨從此泣秋扇，夢魂長在遼陽城。
波渺渺，柳依依。孤村芳草遠，斜日杏花飛。江南春盡離腸斷，蘋滿汀洲人未歸。
杳杳煙波隔千里，白蘋香散東風起。日落汀洲一望時，愁情不斷如春水。
敗葉亂如雨，暮蟬聲似哭。感物悲昔心，佳期悵難續。雲山雖阻歎，韶華若在目。深情染綵牋，密密空盈幅。溫瘴雁不來，游魚隠深谷。羽鱗孰可憑，音書安可復。焚灰寄長風，字滅魂亦逐。
我徒曠達由胸臆，耻學鯫生事文墨。蛟龍長欲趁風雷，騏驥焉能制啣勒。鏘金佩玉良有時，丐色諛言盡虛飾。功名富貴非偶然，楊子草玄徒默默。楚蘭罷秀足蓬蒿，青松委幹多荆棘。爭如一醉度流年，免使悲歡蕩情域。
秋興逐凉吹，颯然驅煩襟。人悲故鄉遠，葉落空山深。楚俗傷去恨，秦城稀來音。何當返煙渭，自樂于園林。
歲晚亂山外，野望誰能同。寒沙明夕照，敗葉驚西風。孤煙暝汀樹，霜氣高秋空。徘徊念前事，旅恨良難窮。
人生苦遠遊，多是悲登眺。況復念三閭，遺蹤良可弔。道直出章華，才高逐邊徼。冤聲噴夜江，愁色迷煙嶠。斷碑沒敗莎，古木吟荒廟。祠正少來奠，岸峻稀停棹。神容漬老苔，壞壁通殘照。舊徑失朱門，空庭起寒燒。餘基雖索寞，清問長光耀。旌賢誰再興，勿使過者誚。
板閣常晏眠，偶獨起清旦。月落簷鳥語，煙開客船散。長江色自澄，汀樹聲空亂。羣動又復然，勞勞可長歎。
出門望寒野，四顧惟椒坡。憶昔楚大夫，還此情如何。殘陽半明雨，水落西風多。因同下蔡恨，不覺增悲歌。
秉軺偶將命，撫俗煙江湄。地僻接窮峽，務簡稀公期。秋信任無趣，野懷良自宜。月白夜蟬響，池暗風荷衰。溪雲入破牖，山菊開疏籬。貰酒不能醉，鄉園空結悲。徘徊獨凝望，目極長天涯。
蟬噪木葉下，遠客忽驚秋。凝恨悲晚候，萬緒皆如抽。芳時同夢幻，急景如奔流。念我何爲者，年來生百憂。貧居負勝事，壯歲傷羈遊。臨民慚墨綬，垂釣思滄洲。達則濟天下，窮當守一丘。胡能效時輩，靦冒隨沉浮。
憶昔金門初射策，一日聲華喧九陌。少年得意出風塵，自爲青雲無所隔。主上掄才登桂堂，神京進秩奔殊方。墨綬銅章竟何用，巴雲瘴雨徒荒凉。有時扼腕生憂端，儒書讀盡猶饑寒。丈夫意氣到如此，搔首空歌行路難。
江樓晝靜春陰變，日午簾空飛乳燕。帆稀客散野岸空，隠隠遥峰望中見。
郵亭落日多飛絮，琵琶音重江春暮。坐久凝眸欲斷腸，梅雨如煙暝村樹。
春色入垂楊，煙波漲南浦。落日動離魂，江花泣微雨。
遥山夏雨歇，遠樹凉風至。憑欄偶開襟，新蟬動秋思。沙溪潔細流，庭木驚疏翠。節候又復然，幽憂斯所萃。芳歲若奔流，羲光不停轡。感物悼前期，誰知此時意。
雪霽池上亭，晴光照泉石。暖覺岸冰銷，靜聞簷溜滴。務簡身暫閑，景幽心自適。極目望南山，圭峰露微碧。
金陵煙草綠，玉塞霜天白。萬里隔關山，年來斷消息。
高樓聊引望，杳杳一川平。遠水無人渡，孤舟盡日橫。荒村生斷靄，深樹語流鶑。舊業遥清渭，沉思忽自驚。
秋氣動天地，恍然情未窮。故園應墜葉，昨夜又西風。白草侵危堞，寒濤接遠空。搘頤當此景，無語夕陽中。
阮路何方盡，西歸興未勞。河流經陝狹，山色入秦高。返照明秋壘，孤村接暮濤。還如丁令至，故里滿蓬蒿。
西風驚萬木，危坐思悠哉。故國經年別，秋鴻半夜來。人應多棄善，天豈不憐才。休學嚴夫子，荒凉老釣臺。
一從洛邑移秦甸，三見東郊綻早梅。蓮府晝閑鈴閤閉，柳營春暖射堂開。齋壇首冠慚諸將，相印兼營接上台。何事燕公輕仗鉞，却言分閫是麤才。
務閑留上客，佳節值重陽。旨酒浮仙菊，清歌遶畫梁。高城明落日，疏樹覺微霜。且盡登臨興，餘歡尚未忘。
春風千里動，榆塞雪方休。晚角數聲起，交河冰未流。征人臨迥磧，歸雁別滄洲。我欲思投筆，期封定遠侯。
疏林頻落葉，孤僻繼離騷。獨坐聞鴻遠，閑吟見月高。夢回更自永，思苦夜何勞。寂寂西郊內，披衣聽海濤。
伍年重到支公院，物態人情盡不同。唯有寒檉暗秋色，依然蟬噪夕陽中。
幽景恣追尋，遲遲傍柳陰。靜思非世務，孤立是閑心。村迥遥峰出，溪明返照侵。片沙招野步，白鷺伴高吟。積雨迴塘漲，微晴疊翠深。春鳩鳴古寺，煙草入平林。迸笋行無定，飛花勢不禁。凝然客亭上，鄉思獨沉沉。
蕭蕭古原上，景物感離腸。遠嶠收殘雨，寒林带夕陽。溪聲迷竹韻，野色混秋光。吟罷還西望，平沙起雁行。
遲遲迷遠信，閑立大江隅。遊子在何處，秋風吹五湖。潮迴沙鳥聚，岸闊釣船孤。歸去還堪歎，田園半已蕪。
念子隔江海，浩然時已秋。蟬鳴關外樹，人在水邊樓。髮白猶搜句，時清尚旅遊。遥思當永夜，不寐向孤舟。
虛齋臨遠水，吟釣度朝晡。葦岸秋聲合，莎亭鶴影孤。片雲藏疊巘，野燒起寒蕪。獨步時吟望，離人隔五湖。
苒苒前期遠，窮途一可傷。有時聞落葉，不語立殘陽。塞草秋先白，溪沙晚更光。那堪望天末，燕雁又成行。
耿耿不成寐，楚鄉經暮秋。故人遥海嶠，寒月滿江樓。閉戶生蒼蘚，安閑到白頭。如何太平日，獨不出汀洲。
清秋吟更僻，況復古亭間。少夢蟲聲碎，無風樹影閑。月華澄曲沼，霜氣滿空山。不見張夫子，誰人共往還。
鶑老計還失，負書歸故鄉。杏園無近路，澤國有高堂。白鳥迷幽浦，寒猿叫夕陽。離懷休墮淚，春草正茫茫。
苔石半寥落，坐來生遠愁。故人應罷釣，寒葉自驚秋。村隔平沙暝，江和暮靄流。徘徊不能去，此處有扁舟。
年少嗟羈旅，煙宵進未能。江樓千里月，雪屋一龕燈。遠信憑邊雁，孤吟寄嶽僧。爐灰愁擁坐，硯水半成冰。
夫君何感命，拾載困風塵。薄宦須流落，孤吟更苦辛。山寒泉易凍，邊近草難春。珍重常招隠，慚非孟子鄰。
不見張夫子，巖花幾度新。久閑空賦命，遠別更傷春。雨艇愁天末，煙蓑隠渭濱。應嗟年未冠，已作異鄉人。
綠樹新陰暗井桐，雜英當砌墜疏紅。重門寂寂經初夏，盡日垂簾細雨中。
西風傷遠別，前計競成非。芳草此時暮，故山何日歸。禪應同雅道，貧合長天機。翻憶雲溪伴，無憀對落暉。
夫子才名重，貧居志未勞。吟當寒夜苦，閑到白頭高。心地通禪寂，田園近海濤。不知千載後，誰更續離騷。
極目望南浦，望中生遠思。雁沉芳草渡，燒斷夕陽陂。歲月寒萍梗，江山念別離。猶餘清夜夢，暫與白雲期。
秦川春婉晚，漢水路迢遥。不待凭危檻，離魂已暗銷。
酒闌還執手，之子擬歸秦。風雪過殘歲，山川近早春。久遊詩思苦，遠別柳條新。後會知何日，空餘淚滿巾。
萬事不關慮，孤吟役此生。風騷中旨趣，山水裏心情。衆木彫寒色，空江噴暮聲。終期謁君子，同遶綠苔行。
歸山終未遂，折桂復何時。且共江人約，松軒雪夜棋。
碧落秋方靜，騰空力尚微。清風如可託，終共白雲飛。
散亂縈花塢，空濛暗柳堤。望迴腸已斷，何處更鶑啼。
西風起窮巷，衆木又彫零。蕙浦月華白，竹窗燈影青。故人難重見，鄰笛不堪聽。行傍秋池上，孤吟對遠星。
堪賞東君造化奇，裝成蝴蝶滿纖枝。粉融輕翅攢花蕊，疑是尋芳未去時。
浮世多塵事，悠悠難定期。夢闌懷遠夜，秋盡望鄉時。道在應無悶，風澆自業詩。何當歸釣渚，搘肘一沉思。
一生長抱恨，終亦是貧居。遺信留孤鶴，營墳賣古書。竹齋無俗物，秋圃有寒蔬。福善何言昧，悠然望太虛。
落日留不住，默然空淚零。敗莎侵陋巷，疏葉滿閑庭。有趣窮風雅，無機敵杳冥。浮榮安足戀，歸去亂山青。
頻頻退禮闈，此去欲忘機。霄漢貧難達，江湖老獨歸。程遥秋浪疊，村暝夜燈微。應使爲儒者，翻悲苦業非。
獨望原西路，離襟倍黯然。青山遮故國，絕塞度新年。風聚沙迷岸，煙開燒滿川。歸心正無際，驃騎莫留連。
獨步高原上，依依動所思。無人尋蕙徑，落日滿江湄。楚澤晴芳處，秦川晚翠時。此中興廢事，千古復誰知。
分官離法署，承命守眉州。山館鄰孤寺，春城過亂流。江雲長映日，蜀魄似悲秋。到郡揚清政，遺黎病必瘳。
西風生遠水，蕭颯度吟臺。明日夜還滿，故人秋未來。寒蛩啼暗壁，敗葉下蒼苔。誰念空江外，年年首重迴。
曾讀前書笑古今，耻隨流俗信浮沉。終期直道扶元化，敢爲虛名役片心。默坐野禽啼晝景，閉門官柳長春陰。世間事了須先退，不待霜毛漸滿簪。
離歌豈忍罇前聽，別恨無由醉裏消。惟有夢魂歸北闕，不知京洛路迢遥。
歲暮峽中村，維舟古樹根。羣峰初落日，夜後獨聞猿。流水自無盡，客愁那可論。平明離楚岸，迢遞指吳門。
寂寂宮槐雨乍晴，高枝微带夕陽明。臨風忽起悲秋思，獨聽新蟬第一聲。
南國江山五十州，星郎從此播芳猷。詩窮雅道皆清唱，官重名曹未白頭。望斷蠻村煙樹遠，吟殘嶺月海風秋。三年政滿迎丹詔，諫署重膺仄席求。
新鴻并落葉，正逐朔風飛。此地仍分首，何山是所歸。問程雲棧遠，宿館雨燈微。莫恨天涯別，重尋志未違。
官路時風漸識情，一悲前計遠愁生。深秋寒氣侵燈影，半夜疏林起雨聲。縣印終年拘吏役，煙蓑何日避浮名。窮通休問巢蓮骨，大抵無徒是至清。
風騷高處謝知音，公退何妨縱野吟。弱柳不能牽別恨，片雲應念識閑心。沙平古岸春潮急，門掩殘陽暮草深。凝望江皋動幽興，數聲鐘磐出西林。
一雨起前浦，霏微向暮秋。誰方眠釣艇，我獨在江樓。山晦峰巒隠，煙凝島嶼幽。何當見晴旭，一得泛迴舟。
遥夜獨無趣，怳然思故交。泉聲飛石壁，星影動林梢。志壯難低俗，情閑任獻嘲。秋山雖入望，猶不似衡茅。
背窗寒燭影沉沉，楚客鄉思欲不禁。板閣漏殘人自遠，水螢光淡夜方深。牢愁聞雨眠疏屋，歸夢隨雲徹故林。憶著煙村舊風景，柿紅時節又鳴砧。
雨濛村落野梅黄，茅閣長吟水氣凉。幽鳥遠聲來獨樹，小荷疏影占前塘。閑心終不忘魚釣，澹水真宜習老莊。報國自知無世用，煙蓑何日卧清漳。
軺車南去詠江天，閑憶羣賢倍黯然。御水莎青孤立鷺，宮槐煙冷數聲蟬。石渠吏散簾風靜，鳳闕雲歸霽景鮮。幽致不知何日共，思君唯賦帝京篇。
獨宿西林夜，凝然靜擁袍。巫雲秋暝峽，楚月冷生濤。莎敗蛩猶噪，鄉遥夢亦勞。霜風開落葉，還欲續離騷。
曾爲深冤無處雪，長年江上哭青春。平林雨歇殘陽後，愁殺天涯去國人。
春雨蕭蕭寒食天，遠行猶在楚江邊。人思故國迷殘照，鳥隔深花語斷煙。薄宦未能酬壯節，良時空自感流年。因循未學陶潛興，長見孤雲倍黯然。
春盡江天景寂寥，思鄉還共楚雲遥。林花經雨香猶在，堤柳無風絮自飄。水國獨慚臨縣邑，煙郊爭合負漁樵。青梅時節遲歸計，且逐餘芳殢酒瓢。
清夜月初滿，蘚庭吟更幽。梧桐疏影老，蟋蟀亂聲秋。舊國情何極，空江思欲流。故人今底處，危坐獨凝愁。
不愛簪裾陪盛列，終年深隠養天機。靜聞風雨眠漁艇，閑稱林泉掛道衣。門接水村多野色，鶴當莎徑立殘暉。高吟幽賞無羈束，始覺趨時事事非。
離人聽積雨，滴滴動鄉心。故國程猶遠，重門夜正深。氣昏濛燼燭，巢冷語棲禽。遥想江南岸，餘花委故林。
楊柳如絲拂畫橋，此中留語欲魂銷。還愁別後巴東館，獨聽空江半夜潮。
吟情自覺都無趣，況復離居感物華。厭讀羣書尋野徑，閑收落葉煮山茶。燒殘寒菊花猶在，霜過香橙味轉加。因想前期重搔首，不堪秋思極長沙。
平野人歸後，孤城日落時。西風聞一笛，惆悵憶桓伊。
縣幽無俗事，公退只高吟。江到荆門闊，山連蜀國深。峽雲長映日，蠻雨易成霖。羣雀鳴春院，饑猿叫夜岑。庭荒多古木，地僻見沙禽。印鎖殘陽後，人歸疊翠陰。思鄉空索寞，素分信浮沉。樂靜稀塵累，甘閑負壯心。衰容常懶櫛，病髮豈勝簪。寡欲慵求友，防邪每自箴。澆風終耻合，前事固難諶。望斷天涯外，離魂欲不禁。
堤草惹煙連野綠，岸花經雨壓枝紅。年來多病辜春醉，惆悵河橋酒旆風。
蟬鳴日正樹陰濃，避暑行吟獨杖筇。却愛野雲無定處，水邊容易聳奇峰。
岸闊檣稀浪渺茫，獨凭危檻思何長。蕭蕭遠樹疏林外，一半秋山带夕陽。
暮天寥落凍雲垂，一望危亭欲下遲。臨水數村誰畫得，淺山寒雪未銷時。
遊宦忘機久，心源亦自澄。夜聽吳苑雨，秋憶洛城僧。木葉驚棲鳥，寒窗暗靜燈。何時過竹院，一得問三乘。
繁花昨夜香苞裂，露裛風吹照野時。能與離人添悵望，一時留與子規啼。
因晴每日向吟臺，縱目山城景象開。白鳥靜投沙浦去，落花閑逐野泉來。客愁已被楊煙染，春色難甘蜀魄催。看即流芳無處問，但將餘興殢黄醅。
寂寂感離羣，前期何足云。人從秦嶺別，蟬向楚江聞。村送孤煙起，山空白日曛。更逢疏葉落，愁緒轉紛紛。
水國淹留歲月空，雲山東去阻千重。欲令遥夜春愁薄，須頼黄醅臘酒濃。南浦有潮舂柵鎖，西窗無睡怯巖鐘。誰家幾點畬田火，疑是殘星掛遠峰。
古岸蕭蕭聞去雁，平蕪杳杳更斜暉。空江極目望不盡，楓葉半紅人未歸。
南亭閑坐欲忘機，望久前村島嶼微。數點寒燈起煙浪，江艇應見夜漁歸。
客亭殘照裏，歌闋獨南行。芳草無斷色，離人多別情。遠塗方不極，長笛更飛聲。莫動鄉關念，徒令白髮生。
溪水覺暖微函碧，山杏經春半吐紅。不向此時拚一醉，到頭無計奈春風。
志高長說耻鳬趨，歲晏園林戀隠居。陋巷自甘棲短褐，侯門終不曳長裾。夜吟雪屋冥搜句，春結煙蓑老釣漁。爲我紅塵偶爲吏，近來還寄絕交書。
慵趨大厦戀山薇，立志由來與世違。溪上有時逢靜釣，雪中長日掩閑扉。自知天爵高人爵，不愛朝衣換布衣。我逐浮名任飄泊，清泉難得共忘機。
寺在啼猿外，門開古澗涯。山深微有徑，樹老半無枝。望遠雲長暝，談空日漸移。恐朝金馬去，還失白蓮期。
夫子住東野，經年不到城。愛吟無俗趣，貪靜得閑名。荒徑侵山影，虛堂出燕聲。我慚爲俗吏，泉石負幽情。
夢覺偶晨起，南軒還獨過。曉光生遠樹，露氣冷疏荷。窗白遊塵少，風清靜興多。遥知江郡守，幽趣在煙波。
半夜沉清影，宵殘猶伴吟。已甘垂樹杪，由得掛天心。淡色迷蓬戶，餘光映宿禽。誰家傷早別，凝思共沉沉。
光隨春漏細，影共夕煙流。若近明河沒，還疑墜玉鈎。
長歲天涯悲斷梗，逢君無處不傷情。那堪日落紅樓伴，更聽蕭蕭杜宇聲。
窗戶經初雨，風清野景饒。閑庭猶戲蝶，高樹已鳴蜩。世態貧中覺，鄉思醉裏銷。縱吟還獨步，時復過溪橋。
務簡凭危檻，凝然感物華。孤村經野燒，極浦見漁家。灘急舟難渡，山高日易斜。明時如道在，焉復痛懷沙。
未識窮邊苦，今遊信有之。秋林殘照後，關路獨行時。磧迥風長急，天寒雁度遲。離心已無頼，更聽戍樓鼙。
忽憶湖山景，沿流興不窮。孤舟將去夜，絕塞已來鴻。白髮前期近，滄川舊業空。明時方道在，莫更學漁翁。
江天物候潛衰變，氣爽初疑夏景餘。雨漬亂苔侵古壁，風飄紅葉滿荒渠。晚雲連嶽幽藏寺，秋水澄江靜見魚。昔歲一鳴無所恨，綠槐金蕊任蕭疏。
笠澤漁人高節奇，白頭猶自著蓑衣。吟過竹院僧留宿，釣罷煙江鶴伴歸。花落砌邊春雨歇，酒醒林際夕陽微。中朝名士皆知己，多說東來信亦稀。
曉带輕煙間杏花，晚凝深翠拂平沙。長條別有風流處，密映錢塘蘇小家。
鄴北至夔城，三千里外程。勞尋苦吟伴，獨入亂山行。楚水秋無際，巴猿夜有聲。逢師不能寐，因話故鄉情。
年光苒苒暗推移，坐惜流年感舊期。獨聽早蟬秋色裏，潘安初見二毛時。
一聽早蟬響，坐悲芳歲闌。新秋空索寞，前事但心酸。
行塵漠漠起西風，來往征軒似轉蓬。駐馬幾多愁思苦，亂蟬衰柳武關中。
日暖經冰泮，潛回律管春。初驚柳色重，漸見草芽新。罇酒留歡少，雲溪入夢頻。惟應五侯地，行樂及芳辰。
秋作西南使，千林覆去程。四時無日影，終夜有猿聲。路入溪雲過，人穿鳥道行。不堪孤驛望，風雨動鄉情。
蕭蕭征騎立長亭，遥指天涯萬里程。尊酒欲闌人欲別，夕陽絲管盡離聲。
洪府多佳致，師今欲此行。寒山連楚遠，白浪浸吳平。煙雨經秋迥，霜鴻入夜鳴。到時春未暮，閑聽鷓鴣聲。
勝遊歡宴是良圖，何必凄凄獨向隅。深院酒醒春日晚，只聞芳樹語提壺。
水滿池塘花遶城，日斜南陌暖風輕。千門柳色春煙淡，獨倚高樓聞暮鶑。
唐室空城有舊基，荒凉長使後人悲。遥村日暖花空發，廢苑春深柳自垂。事著簡編猶可念，景隨陵谷更何疑。入梁朝士無多在，誰向秋風詠黍離。
遠行當歲暮，冰雪路難分。疋馬陽關外，邊聲落日聞。
深謝暖風傳馥郁，長憂夜雨暗摧殘。黄昏欲放笙歌散，更遶朱欄子細看。
高桐深密間幽篁，乳燕聲稀夏日長。獨坐水亭風滿袖，世間清景是微凉。
登臨秋向盡，千里見王畿。過雨山逾翠，經霜菊漸稀。平原夕靄起，高樹宿禽歸。一望關河道，空令詠式微。
朝回內省中，默坐對西風。秋色澄寒沼，朝陽上古桐。龍墀慚近侍，魚浦憶疏篷。會待酬恩了，煙蓑伴釣翁。
孤吟遶桐砌，時節又西風。悵望新秋在，歡娛往事空。柳條微減翠，蓼穗已飄紅。正是多傷感，仍將別恨中。
年長追遊興漸凋，況兼巴峽景蕭蕭。閑齋爲謝楊花到，時拂殘書慰寂寥。
雨歇南山積翠明，淡雲消盡遠天晴。漪漣不動秋塘靜，獨拄寒筇遶岸行。
離心杳杳思遲遲，深院無人柳自垂。日暮長廊聞燕語，輕寒微雨麥秋時。
千里關河一望間，登臨長到夕陽還。欲驅征旆歸朝去，更倚高樓看暮山。
海上秋添寂寞情，萬家煙樹暝重城。蕭蕭細雨遥天暮，獨向空樓聞笛聲。
掖垣秋色生鷄樹，忽憶青丘感舊情。曾倚西樓吟暮雨，數峰寒碧遶高城。
重城蕭寺雖留滯，野鶴由來性本閑。寒磬終宵鳴竹院，虛窗盡日對秋山。旋移怪石資吟賞，應有孤雲共往還。自笑紅塵成底事，幽期長是負松間。
雨夜銷煩暑，林塘向夕幽。庭虛惟欠月，樹冷欲生秋。河北嗟新別，罇前念舊遊。若非逢勝會，何以解離憂。
水閣中宵動，寥寥起遠思。秋風生折葦，星彩動寒池。白社孤前約，青雲少舊知。苦吟空自歎，風雅道由衰。
致君才業本無能，戀闕情懷老不勝。欲過龍津重回首，朣朧初日上觚稜。
文陛初辭咫尺顔，恩深猶綴輔臣班。漢庭舊友彫零盡，獨擁雙旌入武關。
薦承丹詔撫彫殘，適值年豐萬井安。舊職尚兼黄閣貴，前驅新擁碧油寒。靜憐風竹經宵聽，老愛山雲盡日看。魂夢不知關塞外，有時猶得到金鑾。
寺對南山積翠濃，水村鷗鷺下遥空。層樓望盡樊川景，恨不凭欄煙雨中。
玉殿登科四十年，當時交友盡英賢。歲寒唯有君兼我，頭白猶持將相權。
悵飲惜離羣，窮邊去路分。雪深山館夜，孤雁背燈聞。
絕塞程方遠，窮陰歲欲殘。石城歸夢斷，隴月照人寒。
水遠沉來信，山長疊去愁。夜深關月白，休凭驛邊樓。
夙駕巡邊徼，歸程隔亂山。長安花木麗，春苑待君還。
白晝偶成芳草夢，起來幽興有誰知。風簾不動黄鸝語，坐見庭花日影移。
渭水苔磯阻舊遊，夢回空館却凝愁。一聲江笛巴雲暝，半夜山風楚樹秋。星落古池孤影動，燈摇疏壁冷光幽。遲明不寐空搔首，蹤跡何由得狎鷗。
金谷春來柳自黄，曉煙晴日映宮牆。不堪花下聽歌處，却向長安憶洛陽。
灞岸春波遠，秦川暮雨微。凭高正愁絕，煙樹更斜暉。
午晝花陰靜，春風數蝶飛。坐來生遠思，深院燕初歸。
碧樹微凉露氣清，感愁懷舊獨含情。西樓月夜明如水，只欠桓伊一笛聲。
長憶西園清夜景，酒闌無不獨臨池。可憐隴月三更白，誰見紅蕖露滴時。
務簡羣吏散，披襟幽興長。松篁經晚節，蘭菊有清香。水凈澄秋色，山高見夕陽。身閑心自泰，何必濯滄浪。
輕雲不動日微陰，高樹無風秋色深。獨聽暮蟬臨水坐，十年林壑阻歸心。
自古名高衆毀歸，又應身退是知機。林風驚斷西窗夢，一夜愁聲憶翠微。
寒風颯颯響庭槐，愛日明窗坐北齋。閑憶故山歸未得，舊遊時展認雲崖。
霽景有誰同遠望，秋懷無奈只悲歌。雲收遠嶠凝嵐翠，雨歇空庭敗葉多。
綠鬢年來已漸彫，舊遊芳草路迢迢。山橫遠翠疑歌黛，柳拂輕梢認舞腰。秦甸夢回空有恨，洛城吟斷獨無憀。斜陽更上高樓望，始覺離情一倍饒。
二年岐下假諸侯，事簡民安選勝遊。花寺水村時駐馬，暮天秋雪獨登樓。靜眠鈴閤聞羌笛，閑酌松醪引越甌。別後幾回空有恨，葉飛蟬噪動離愁。
金甲珠襦鎖繡扃，杜城殘月葬娥英。春風候館花如雪，空有鶑傳度曲聲。
遠山重疊故關遥，公退乘閑上麗譙。今日登臨秋思苦，雨荷風葉共蕭蕭。
星紀周天運，微陽氣候新。郊原初度臘，梅柳暗驚春。故國無書久，孤峰入夢頻。年加自多感，況復送歸人。
綠楊陰密覆回廊，深院簾垂晝景長。人靜獨聞幽鳥語，風來時有異花香。世間寵辱皆嘗遍，身外聲名豈足量。閑讀南華真味理，片心惟只許蒙莊。
庭樹陰陰夏景遲，閑房愁對暮簾垂。因思往歲陪天仗，正是瑶池賜宴時。
秋末楚雲端，行侵苔蘚斑。愁腸不厭酒，病眼豈逢山。遠路有時到，宦遊無處閑。却思清渭北，煙柳掩柴關。
喜師來訪我，幽會興何長。清論都無倦，鄉愁頓欲忘。疏林秋色暮，虛閣水風凉。久坐慵言別，微陽下短牆。
殘日住孤館，遲遲行古臺。大河連野去，白鳥背城來。離恨渾如結，鄉心漸欲灰。山花半寥落，猶在社前開。
楚驛獨閑望，山村秋暮天。數峰橫夕照，一笛起江船。遣恨須言命，冥心漸學禪。遲遲未回首，深谷暗寒煙。
掩卷頻秋望，無人共展眉。殘陽留古樹，白鳥下寒池。簪組心還倦，風騷志未衰。登臨一長嘆，還失渭川期。
鄉思終日有，孤淡厭琴樽。衆木侵山徑，寒江逼縣門。浪沉灘見脊，雨過壁生痕。憔悴悲蘭蕙，因思楚屈原。
虛齋獨語復書空，閑對林塘思少同。霜葉聲乾飄夕照，露荷香冷泣秋風。時平偶作青衫吏，心老渾如白髮翁。昨夜渭川歸好夢，一船煙雨打孤篷。
索居終日學忘機，深歎高堂養獨遲。自問江村紆墨綬，何當煙浦坐魚磯。夢迴渭水秦雲斷，望盡巴山蜀魄飛。好怪多才郝夫子，道孤俱未及輕肥。
心隨流水還鄉國，身向青山上屈盤。秋夢不成秋雨細，西風一夜客亭寒。
秋憶故鄉魂欲斷，晚臨寒浦思如流。歸來古屋寒燈暗，能較騷人幾處愁。
掛錫在荆楚，杜門無往還。潮聲到孤寺，月色遍前山。一雁驚幽思，西風慘病顔。何當重携手，高步白雲間。
寒鐘來極浦，古寺隔重巖。斜日搘頤坐，天涯落月帆。
極目望吳甸，野煙凝亂流。夜來榆塞雁，叫斷石城秋。舊苑荒餘草，平川半古丘。遲遲獨迴首，落日一蟬幽。
春至又春暮，閑心成古心。花光隨雨薄，草色共煙深。粉蝶稀狂影，黄鸝送好音。餘芳留不得，還共夕陽沉。
窮秋九月西風高，疏林木落聲蕭騷。出門長望無所適，唯見空江生暮濤。
水鄉春氣變新正，風物光榮異帝城。閑步偶尋芳草色，空林獨聽野鶑聲。煙霞未得從幽興，吟賞潛悲減舊情。燕麥楊花自摇蕩，不知離客困南征。
水村煙樹與雲平，閑倚孤舟念遠行。無奈鄉心倍寥落，殘陽中有鷓鴣聲。
榴花滿甕撥寒醅，痛飲能令百恨開。大抵天真有高趣，騰騰須入醉鄉來。
孤舟東去水煙微，久客那堪更送歸。三月江頭春盡日，片帆輕絮共紛飛。
愛君白髮無覊束，命駕常爲千里遊。一夜春江又迴棹，當時風雨滿汀洲。
晴色半和行色遠，江頭別來欲何之。數盃酒盡又南去，正是落花春暮時。
此夕南軒宿，論詩萬慮忘。苦吟秋信近，寂坐漏聲長。室靜燈光暗，桐疏露氣凉。幽懷聊自遣，山色漸蒼蒼。
南冠亭外淡江天，久客登臨更浩然。遠浦秋深翻白浪，孤山日暮起蒼煙。已嗟異國逢衰節，況復西風聽亂蟬。倦鳥知還雖有意，故林無奈隔秦川。
二年窮峽外，不見帝城春。覽照知年老，逢花感恨頻。浮榮何足貴，幽別轉難伸。終憶歸清渭，林泉卜舊鄰。
復命經三峽，波瀾極目愁。片雲生斷壁，孤石礙中流。道路連巴塞，風煙接楚丘。重來登望處，因念昔年遊。
秦川不得却歸耕，奉詔年來在楚城。孤寺殘鐘催夕照，汀洲疏葦送秋聲。西風獨起湖山思，久客應知寂寞情。野鶴漸無驚弋意，對人孤立水煙平。
古邑端居夏景移，炎飆經雨自收威。蓮衰小渚秋光淡，蟬噪平林夕照微。冷句每招江客和，深心終約嶽雲歸。晚凉却近南亭立，獨看沙鷗向浦飛。
數柄疏荷出小池，幽香深謝好風吹。曉來秋氣凝清露，似學湘妃怨九嶷。
孤驛蕭條風雨夜，夜深窗竹動秋聲。離魂無睡難成夢，却遶長廊獨自行。
八月西風蟬噪時，蕭蕭疏葉已辭枝。煙村物景都無頼，況是登臨有所思。
微凉天氣似秋期，風觸疏簾影自移。遠夢有時尋水寺，孤吟終日對莎池。笋梢成翠堆輕籜，梅實翻黄壓嫩枝。兀兀騰騰聊自遣，此懷深謝野僧知。
身名長似夢，家計盡蕭然。旅宦遊梁苑，歸心滿渭川。郊原秋變色，桑柘晚生煙。願得長閑去，何妨老一廛。
戶庭初過雪，鳥雀亦聲稀。天淡雲容結，林寒日影微。虛名何足道，前是旋成非。簪紱全忘念，終須掃澗扉。
訟庭終日靜，琴鶴亦長閑。晚樹生凉吹，秋思在遠山。水穿吟閣過，苔遶印床斑。幸有江雲看，何須卜往還。
孤棹沿流岸，凝懷似舊遊。朝雲生嶽頂，斜月動江流。賤節難干世，離心易感秋。因思六朝事，千古有遺愁。
門巷枕江濆，疑將俗境分。湖山晴後見，天籟靜中聞。徑僻苔空老，林寒日漸曛。高懷無一事，長歲似孤雲。
漳濱勝地皆牢落，晚歲重來恨莫收。極浦寺藏雲樹老，故人門鎖雨苔秋。煙霄得路輸時彥，泉石忘機阻舊遊。今日重思昔年事，放懷惟上夕陽樓。
年加心地轉如灰，書篋經旬亦懶開。詩句偶吟皆感事，文章無用獨傷才。秋蟬殘韻摇疏樹，夕照寒光下古臺。閑遶岸莎看野水，暗流紅葉不重回。
不才曾忝吾君選，紫殿科名志已酬。孤立敢言逾素分，高吟深愧預清流。西風獨見江蘺暮，紅葉還思苑樹秋。多謝明公知賤節，每貽清句緩牢愁。
虛室凝愁厭夜眠，長吟靜對欲凉天。夢迴故國人空遠，望斷重城月自圓。時泰未能拋組綬，性孤終是憶林泉。明朝奉詔遐方去，何處煙江寄客船。
獨倚空樓畏景殘，凝眸魂斷楚雲端。猿清好雜江聲聽，山遠宜和霽色看。鳥掠平蕪堪入畫，風來危檻欲生寒。蕭蕭前浦歸帆靜，落日長吟且凭欄。
謫仙唐室遊茲郡，花下聽歌醉眼迷。今日漢江煙樹靜，更無人唱白銅鞮。
蕭蕭疏葉下長亭，雲淡秋空一雁經。惟有北人偏悵望，孤城獨上倚樓聽。
危欄秋盡偶來凭，霜落秋山爽氣澄。誰道衡陽無雁過，數聲殘日下舂陵。
人間名利走塵埃，惟子高閑晦盛才。欹枕夜風喧薜荔，閉門春雨長莓苔。詩題遠岫經年得，僧戀幽軒繼日來。却恐明君徵隠逸，溪雲誰得共徘徊。
西風吹戶牖，猶自客荆蠻。積水浮秋漢，微陽淡遠山。蟬稀疏葉盡，雨歇片雲閑。何日忘簪紱，深居石室間。
浪疊春江遠樹微，落花風雨共淒淒。愁人此際腸須斷，況是登臨更送歸。
炎光君此去，旅恨杳何窮。海樹瘴煙黑，蠻村山路中。
柳衰蟬噪寒煙淡，地迥山遥暮雨收。宛是昔年秋氣味，只添多病與離愁。
地高閣迥宜閑望，望盡雲山首懶迴。林下野僧應笑我，半年旌旆四曾來。
昔爲學士掌三銓，屈指年光三十年。秋雨滴階桐已老，白頭重到倍依然。
雨餘宮闕麗春陰，三月花光照上林。誰倚青樓望歸騎，日斜南陌柳煙深。
南宮向夕景彌清，風竹蕭然動遠情。憶到陝城東閣伴，拂窗敲砌送寒聲。
方城舊路四曾過，此度偏饒悵望多。獨倚客亭思往事，南陽何異夢南柯。
昔擁雙旌在斗城，今朝孤館語同名。天遥秦樹無因見，極目空饒悵望情。
嶺外突蒸當盛暑，雨餘新館覺微凉。最憐夏木青陰合，時有鶑聲似故鄉。
風露凄清西館靜，悄然懷舊一長歎。海雲銷盡金波冷，半夜無人獨凭欄。
淡淡秦雲薄似羅，灞橋楊柳拂煙波。夕陽樓上山重疊，未抵愁春一倍多。
多病將經歲，逢迎故不能。書惟看藥錄，客只待醫僧。壯志銷如雪，幽懷冷似冰。郡齋風雨後，無睡對寒燈。
務閑公府都無事，騎吏前驅引馬行。雨霽晚街官柳色，日長春寺講鐘聲。雲山已有終南秀，泉石猶思洛下清。聞道曲江新水滿，欲携歌管出重城。
長門秋夜雨，窗外滴寒聲。悔不先辭輦，應無別恨生。
絲翠最宜經宿雨，絮飛爭忍逐香塵。簾垂獨院無人處，一樹風摇日午春。
燕有情還至，花無主亂開。杜陵人不見，夜月自徘徊。
閑思至道年中事，獨倚左馮城外樓。目斷平皋人不見，暮天無際水悠悠。
往事都如夢，流年只斷魂。不堪春盡日，細雨欲黄昏。
南陽西去見遺基，駐馬平郊遠樹微。自笑平生無所著，不如山鳥解思歸。
漠漠霏霏著柳條，輕寒爭信杏花嬌。江南二月如煙細，誰正春愁在麗譙。
長思密勿侍甘泉，丹地翱翔獨少年。重到文昌倍惆悵，秋風霜鬢共蕭然。
秋風故關路，蟬噪日斜時。有客驅征馬，茫茫天一涯。
大澤荒草闊，行人心慘悽。邊雲時斷續，流水自東西。
沙闊戍樓迥，風高邊日清。遲遲驅疋馬，何處問歸程。
正是旅愁悲遠宦，況逢邊塞向殘年。輪蹄影絕冬深路，鳥雀聲稀雪後天。探騎經旬無使客，戍樓終日有烽煙。病來無復拈罇酒，獨向虛窗盡日眠。
菊老東籬人病酒，西風黄葉滿荒田。不知今日登高興，何似虛堂聽水眠。
柳岸花塘慵獨賞，閑門春盡阻閑遊。少年多故心先老，却被人疑似白頭。
蕭蕭紅葉馬前飛，又送王孫晝錦歸。却到舊遊應悵望，故溪秋蘚滿魚磯。
昔從鄴下遊梁苑，孤店曾經十數迴。歲月暗移人事改，白頭重到小韓來。
虛堂寂寂草蟲鳴，欹枕難忘是舊情。斜月半軒疏樹影，夜深風露更凄清。
閑想舊遊都似夢，別來秦樹又西東。高秋最憶樊川景，稻穗初黄柿葉紅。
徙倚東窗夜未明，悄然幽館獨凝情。燈摇古壁秋蟲怨，露下疏林宿鶴驚。道在任從時態薄，年加潛覺睡魂輕。待酬北闕君恩了，歸聽冰泉落石聲。
雲淡長空日欲斜，水邊衰柳噪寒鴉。病來不飲空凄感，獨遶東籬詠菊花。
流年賦分長多感，盡日長思立短亭。猶謝海棠花始發，似留春色向凋零。
昔曾過洛浦，遺恨寫蒼苔。往事詩空在，春深我獨來。
嚴鐘將報曙，遊子已登途。野火時明滅，殘星似有無。
一忝軺車命，三逢水國春。重看漢浦月，獨憶杜陵人。旅宦違前計，歸田失舊鄰。年來更多緒，清淚滿衣巾。
重城須久住，塵事日全無。落葉驚秋信，思山展舊圖。貌同仙鶴瘦，心似片雲孤。念我浮名在，還將靜者殊。
悲風颯颯起長洲，獨弔靈均恨莫收。深岸自隨浮世變，遺魂不逐大江流。霜凄極浦幽蘭暮，波動寒沙宿雁愁。月落烟沈無處泊，數聲猿叫楚山秋。
江城秋雨歇，孤坐役吟身。草色荒三逕，蟲聲滿四鄰。邊鴻來已近，庭葉落還頻。對此空搔首，無由面故人。
初夜南亭望，清吟露濕衣。雨餘羣籟發，天淡數星稀。秋氣又還至，故園猶未歸。虛堂愁重入，燭白冷光微。
寥寥長日掩松關，白首忘機古寺間。香燼石房終曉講，葉堆莎徑憶秋山。澄泉心地清無染，野鶴精神老更閑。孤坐有誰同此意，白雲空見渚禽還。
獨向東門凝目望，園林無處不啼鶑。鄉心已似楊花亂，歸路那堪野草生。紫陌盡應趨勝地，紅塵誰肯受閑名。年來却羨滄江叟，長在湖山聽浪聲。
將相功名終若何，不堪急景似奔梭。人間萬事何須問，且向樽前聽艷歌。
沙堤築處迎丞相，驛吏催時送逐臣。到了輸他林下客，無榮無辱自由身。
春力著人春睡重，葉底黄鸝鳴自送。綠幕朱欄日觀明，回廊側戶風簾動。
祇有天在上，更無山與齊。舉頭紅日近，回首白雲低。
暄風花雜滿欄香，盡日幽吟歎異常。翻笑牡丹虛得地，玉階開落對君王。
江南到處佳山水，廬阜丹霞是勝遊。獨抱古琴携竹杖，若逢絕境莫歸休。
飛泉噴薄走虹蜺，遠岫崢嶸植玉圭。若有桃花鎮開落，遊人應認武陵溪。
雨歇黄梅後，秋生麥熟前。偶同金馬客，來訪玉龍泉。竹葉一尊酒，榴花五月天。不妨扶拄杖，行到白雲邊。
冬葉扶疏碧繖團，溪山環郭莫窮端。
蒼芷溪烟晻靄山，翛然城角起天端。
青草湖平兩岸水，岳陽樓對三吳州。
漢水泱泱繞鳳林，峴山南路白雲深。
到海祇十里，過山應萬重。
水底日爲天上日。
老覺腰金重，慵便枕玉凉。
少年挾彈何狂逸，不用金丸用蜡丸。
杜鵑啼處血成花，梅子黄時雨如霧。
兼曹謀未展，八幕志方攄。
自憐野客都無著。
啼鶑夢裏聞。
詩題：殘詩二句首句：有官居鼎鼐，無地起樓臺。
詩題：殘詩二句首句：傳語崖州寇司戶，人生何處不相逢。
詩題：寄京兆向相公敏中首句：九萬鵬霄振翼時。
侵階草色連朝雨，滿地梨花昨夜風。蜀魄不來春寂寞，楚魂吟夜月朦朧。
百年奇特幾張紙，千古英雄一窖塵。惟有炳然周孔教，至今仁義浸生民。
疊巘收雲拂眼明，久依香社豁高情。主人心似秋池水，一日看來一日清。
一曲清歌一束綾，美人猶自意嫌輕。不知織女螢窗下，幾度拋梭織得成。
風勁衣單手屢呵，幽窗軋軋度寒梭。臘天日短不盈尺，何似燕姬一曲歌。
天台瓊臺標奇狀，赤城瀑布懸千丈。中有高人混姓名，不向迷塗隨得喪。閑尋棋侶過清溪，靜撥雲根種紫芝。八卦爐中調姹女，三田宮裏守嬰兒。太平天子秉乾籙，內寧外肅均百福。直符受事紫微宮，三捧靈文降黄屋。沖漠玄臺集九真，清浄洪基化兆民。祥風拂袂來幽谷，志士乘蹻朝玉宸。相見開懷忘歲月，因論微言鑒毫髮。萬壑流泉岸不枯，四時春煦花常發。却避紅塵思舊麓，空羨冥鴻歸勢速。囊中御製寵行歌，好與黄庭同誦讀。
鬰蕭空殿倚雲霓，玉氣珠輝冠紫微。暫到帝城朝斗會，却思巖竇負琴歸。日奔內景乾坤靜，泉漱清音杞菊肥。却到水鄉深邃住，晴嵐掩映簇春暉。
暫拂塵襟思倍清，竹風山色亂泉聲。安民功淺君恩重，又策羸蹄向古城。
文明尊北極，孝友播南昌。禮法兒孫睦，雍和道路揚。地靈浮喜氣，山近接嵐光。投轄添賓榻，鳴鼙啟食堂。紙窗蒭酒響，竹徑焙茶香。克己甘藜藿，矜貧濟稻粱。時平安九族，家計慶千箱。每聽游僧說，神清鬢未霜。
憶念西山玉隆友。
春漬苔紋沿石塔，月含松韻雜琴聲。
石城松柏鎖烟霞。
九重天闕夢掉臂，黄雞白酒鄰舍恩。
須知堯曆初釐正，玉燭初從獻歲來。
龍带晚烟歸洞府，雁拖秋色入衡陽。
雄屏口分寄，珍祠倏再臨。翬飛叢宇峻，龍濩洑淵深。蘋藻羅清薦，金匏合雅音。風旌翻鳳蜺，晨炷燎榆沉。麝墨披新刻，塵籤認舊吟。樂遊情未足，殘照下西岑。
當年同試大明宮，文字雖同命不同。我作尉時君作相，東皇元沒兩般風。
幾載仙山下，無機世莫分。因爲天市客，方識帝鄉雲。鍊氣壺中見，還元海內聞。名高赤城洞，歌賜紫皇君。步逐飈輪健，香隨斗極焚。何當挹蓬閬，鸞鶴自成羣。
七十年中一一加，弄珠灘上事堪誇。碧油幢下聞啼鳥，千日招還上漢槎。
周匝將臨壬戌歲，定鼎門前春色異。一千日上少三鐶，再入和羹宜盡瘁。
臨去尚猶聞禁漏，異姓嘉名在史書。
自古人人足歎嗟，閒遊得侶復堪誇。可憐十宿無喧雜，不在僧家即道家。田。
混茫丕變造西阡，物象熙熙被一川。易覺錦城銷白日，難歌蜀道上青天。雲敷牧野耕桑雨，柳拂旗亭市井煙。院鎖玉溪留好景，坊題金馬促繁絃。風流鋪席堆紅豆，瀟灑門庭映碧鮮。表狀屢言同穎穗，敕書頻奬竝生蓮。旋科杞樹炊香稻，剩種豌巢沃晚田。仁宅不隳由政立，議闈無取任情遷。民知禮遜蠶叢後，俗尚奢華邃古先。繞郭波濤來浩浩，歸朝岐路去緜緜。乍回黑水將成道，潛到青羊恐遇仙。靚女各攻翻樣繡，袪商兼制砑綾牋。壚邊泛蟻張裙幄，江上鳴鼉簇淚船。石筍崚嶒衙對峙，琴臺恢闊寺相連。羣葩艷裏珍禽語，百草香中瑞獸眠。喜處必臻尤佇望，勝遊爭倦更遷延。早荷葉底蹲鴟伏，椶樹梢頭亂蝶穿。鹺發牢盆渾棄鹵，鐵資圜法免鉟鉛。豐饒物態甯殊越，美麗姝姬酷類燕。西海號雄彰傳紀，南康辭健積銘鎸。良工手技高容學，妙隠丹方祕不傳。倚劍靈關凌絕頂，夢刀孤壘削危巔。金華巷陌遺三品，石鏡伽藍露一拳。信落荆州隨鼓枻，檢頒芝闕聽摇鞭。若量內地寒暄異，且在遐陬水陸全。渝舞舊云傳樂府，巴談誰曰繫言詮。九苞綰就佳人髻，三鬧裝成子弟韉。欲辨坤維尋地理，纔臨益部認郊癦。文翁室暗封苔蘚，葛亮祠荒享豆籩。貨出軍儲推賑濟，轉行交子頌輕便。氣蒸蒟蒻根鬚潤，日罩楩柟樹影圓。藥市風光蟲蟄外，花潭遨樂鵙鳴前。聚源待擬求鳬氏，貯怨那能雪杜鵑。藂植森榮還蓊蔚，夾流湍迅迥潺湲。鮮明機杼知無算，細碎錐刀不啻千。合伴鴉鬟齊窈窕，對陪霓袖競翩翾。五門冷映岷峨雪，千里爰疏灌堋泉。茂盛八紘宜得最，膏腴十道比俱偏。袁滋不到生無分，段相重來宿有緣。款召相如登兔苑，驟遷太白步花磚。葳蕤草木時爲瑞，奇秀江山代産賢。曉後細風紅灼灼，夜中微雨碧芊芊。錦亭焰燭明欹障，繡閣香毬暖熨氈。寶塔徘徊停隼旟，觀街雜沓擁輜軿。酴醾引架家家郁，躑躅攀條處處妍。重愛魯儒提德柄，威降曹將董戎旃。歡謠少負賨人勇，長講多經楚客禪。似簇綺羅偏煥燿，如流車馬倍喧闐。搘機顯綽名堪錄，題柱芬芳事莫捐。李特鋒鋩徒恃險，張儀規畫自持顛。鷹揚事業成悠久，烏合奸雄敗轉旋。漫向鼎分澄霸道，却當龜化驗都鄽。强貪楚滅悲傾轍，廣洽堯詢喜慕羶。側弁猖狂拋玉斝，歸鞍酩酊墜金鈿。氛埃屏息雲常覆，稼穡繁滋澤靡愆。睿聖宵衣垂迺睠，貴臣馳馹每傳宣。石牛邁路加歆饗，江瀆隆區助潔蠲。避暑亭臺珍簟設，縱閒池沼釣絲牽。遮蠻带礪長能固，捍蜀金湯遠益堅。何武甲科曾繼踵，嚴遵卜兆罕差肩。讎書競印諸家集，博識咸修百氏箋。紙碓暮春臨岸滸，水樽春注截河壖。華嚴像閣凉堪愛，浄衆松溪僻可憐。學射崔嵬橫罨靄，放生寬廣媚漪漣。蘚庭嫩筍青篸篸，風檻新荷綠扇扇。守戍貔貅千萬騎，采葑簪笏兩三員。清江瀉勢方流巽，大面盤形正壓乾。電掃谷風藏虎嘯，雷瞋宮樹灑龍涎。郃占逖應星舒彩，欒噀端聆火撲燃。令範式驅民缺缺，咨謀疇倚道平平。性寒甘蔗猱偷齧，體膩芭蕉蠹莫沿。誌讀備興重掩卷，史看唐幸嫩終篇。雕盤姹女呈酥作，水巷癡童颺紙鳶。初下鹿頭迷鄠杜，暫來犀浦誤伊瀍。變秦言語生皆會，戀土情懷死不悛。結厦斧斤宗簡易，入神丹雘勵精專。柳隄夜月珠簾捲，花市春風繡幕褰。十縣版圖分戶籍，一城牌肆係民編。受辛滋味饒薑蒜，劇饌盤餐足鮪鱣。月季冒霜秋肯挫，荔枝衝瘴夏宜然。幾番藂箐鳴虛籟，是箇園林噪嬾蟬。蠢動乘時先養育，菁英屆候別陶甄。地丁葉嫩和嵐採，天蓼芽新入粉煎。平代啟闈聞繼岌，監軍憑軾見劉焉。蕙蘭馥裛幽蹊畔，菱芡交鋪曲島邊。繪網晚晴誇蹴踘，畫繩寒食戲鞦韆。氤氳紫霧濛都邑，縹緲彤霞聚偓佺。螭伏自然銷劍戟，螻翻幾度起戈鋋。宦遊止歎音塵闕，鄉飲何驚歲月遄。靈壽桃枝奇共結，金砂銀鑠貴相聯。埋輪昔按均輸命，叱馭今分太守權。徒爲行春飛皂蓋，詎能許國報青錢。政經旋考尤多僻，民瘼深求尚未痊。雖愧袴襦非叔度，且期毫墨有馮涓。僶遵廉察思從訓，克謹操修敢好畋。南市醉過攢幟隊，西樓歡坐列瓊筵。煩囂謹畏傷淳厚，慧黠周防近巧諞。重祿省心宜致寇，薄材莊貌若臨淵。扶危頗異巢居幕，勸善還同矢在弦。叨蒞一麾康遠俗，等閒光景又三年。
一同舊治居芸閣，八使新銜忝柏臺。父老出郊迎馬首，人情似到故鄉來。
忽向新春裏，閑過隠士家。旋收松上雪，來煮雨前茶。禽換新歌曲，梅妝隔歲花。應慚非遁者，難久在煙霞。
院高窮木盛，野極靜無言。險路通巖頂，香泉出石根。微風飄磬韻，幽鳥啄苔痕。常記相留夜，秋堂共聽猿。
江城從別後，聞說在松間。度日長扃戶，終年不下山。靜爲詩所役，閑免事相關。應喜雲邊客，冥搜鬢未斑。
禪外掩松扃，閑眠度歲陰。雨侵香篆溼，苔長屐痕深。水在銅瓶冷，雲歸玉磬沈。前山有靈藥，時策杖藜尋。
一從叨命服，乘興入天台。院接石橋住，門臨瀑布開。松閒應獨坐，雪裏更誰來。時復携藜杖，看雲上古台。
死却王褒五百春，資中不見有詞臣。今朝忽遇登龍客，喜殺西郊謝逸人。
笑背芙蓉闕，東南望海涯。雲章藏綠藴，鶴馭拂青霞。台嶺攀新桂，桃源訪舊花。鳴騶須再去，莫泛客星槎。
結綺臨春映夕霏，景陽鐘動曙星稀。潘妃寶釧光如晝，江令花牋落似飛。舴艋凌波朱火度，觚稜拂漢紫烟微。自從飲馬秦淮水，蜀柳無因對殿幃。
紫闥分陰地，丹條擢秀時。高枝接溫樹，密葉覆辛夷。夜影瑶光接，晨英玉露滋。乘春好封殖，爲賦角弓詩。
雕盤瓊蕊冰寒凘，密樹蟬嘶下直時。更賦新詩答靈運，不將團扇隔元規。經梅綠草沿階上，盡日流風轉蕙遲。祇待觚稜照初旭，橫經還集絳紗韓。
雲變危峰萬里橫，簟鋪湘水一牀平。紅蘭受露消晨渴，綠蕙翻風析夜酲。逸少偶書葵扇貴，羊欣閒卧練裙輕。無妨天上芝泥熟，獨看瑶光近太清。
綺霞初結處，珠露未晞時。寶樹寧三尺，華燈更九枝。亭亭方自喜，黯黯却成悲。欲作飛烟散，猶憐反照遲。
一曲橫汾鼓吹迴，侍臣高會柏梁臺。金芝燁煜凌晨見，青雀軒翔白晝來。立候東溟邀鶴駕，窮兵西極待龍媒。甘泉祭罷神光滅，更遣人間識玉杯。
冉冉光風泛紫蘭，新聲含怨日將殘。自憐伴雀成團扇，誰許迎秋集武冠。委蛻亭皋隨木葉，飛緌雲表拂仙盤。青葱玉樹連金爵，不覺醯雞競羽翰。
昨夜讌南堂，華燈燭九光。削青爭落筆，舉白鬭飛觴。祇覺輝裴玉，寧思夢謝塘。解煩多蜜勺，藉俎半蘭芳。促席風弦怨，開簾月露凉。酡顔君莫訴，西北轉銀潢。
碧樹陰濃接玉墀，幾年飛舞伴長離。天淵風雨多秋意，遼海烟波失舊期。自許一鳴聞逈漢，可隨三匝繞空枝。從來腐鼠何曾顧，不似鵷雛枉見疑。
蓮勺交衢接荻園，來時十里一開筵。歌翻南國桃根曲，馬過章臺杏葉韉。別殿對迴雙綬貴，後門歸夜九枝然。閒隨翠幰欹烏帽，紫陌三條入柳烟。
絳縷初分後，銀鐶未解時。已障紈扇笑，猶捧玉壺悲。乞巧長生殿，迎風太液池。雕屏涵火齊，寶帳隔琉璃。欲買詞人賦，空傳狎客詩。蔗漿銷內熱，瓊蕊療朝饑。綺蒂桃初熟，紅心草欲披。凌波渡羅襪，向日翳華芝。素臉分丹柰，香津滴紫梨。龍梭隨振素，獺髓補凝脂。蓬餌重陽節，金針七夕期。玉膏嘗滵溢，翠蓋逐葳蕤。弦急哀隨指，歌長恨入眉。青鸞惟有舞，赤鳳可能疑。下蔡迷還易，平陽破未知。髻高釵自墜，腰細佩長垂。出恐嚴鍾晚，歸嫌鈿幰遲。轆轤驚曉夢，鸚鵡漏春思。魂怨惟愁斷，腸柔已自危。璧璫螢影度，瓊戶蘚花滋。掩鼻讒難訴，披圖悔豈追。祇應金带枕，聊爲達微辭。
漏淺風微夜未勝，雨雲無跡火雲凝。簟鋪寒水頻移枕，帳卷輕烟更背燈。沃頂幾思金掌露，滌煩誰借玉壺冰。蘭臺知有披襟處，宋玉多才獨自登。
山上湯泉架玉梁，雲中複道拂瑶光。絲囊暗結三危露，翠幰時遺百和香。枉是金雞親便坐，更拋珠被掩方牀。匆匆一曲凉州罷，萬里橋邊見夕陽。
別館斗城傍，斜軒映曲房。蒼頭冠綠幘，中婦織流黄。複道登平樂，期門集未央。意錢梁冀宅，挾瑟莫愁堂。走馬章臺柳，停車陌上桑。彀弓隨寶障，投轄付銀牀。出戴繁星急，歸衝細雨忙。曾過阿君宿，醉舞起跳梁。
誤語成疑意已傷，春山低歛翠眉長。鄂君繡被朝猶掩，荀令薰爐冷自香。有恨豈因燕鳳去，無言寧爲息侯亡。合歡不驗丁香結，祇得凄凉對燭房。
耿耿寒燈照醉羅，看朱成碧意如何。虎頭辟惡無妨枕，犀角凉心更待磨。惟有幽蘭啼月露，可將尺素託雲波。山屏六曲歸來夜，祇恐重投折齒梭。
香歇環沉無限猜，春陰濃淡畫簾開。有時盤馬看猶懶，盡日投壺笑未迴。蝶怨豈能重傅粉，雉嬌疑待更求媒。啼粧不治金翹闇，腸斷溫郎玉照臺。
水闊雨蕭蕭，風微影自摇。徐娘羞半面，楚女妬纖腰。別恨拋深浦，遺香逐畫橈。華燈連霧夕，鈿合映霞朝。淚有鮫人見，魂須宋玉招。凌波終未渡，疑待鵲爲橋。
玉甃引清泉，風高露白天。盈盈臨一水，羃羃隔長烟。已分蘭芝溺，仍憂趙后仙。鮫絲衣更密，珠蚌淚長圓。瑟怨來湘浦，鴻驚近洛川。金塘正斜照，誰倚木蘭船。
欲網珊瑚碧浪深，橫塘斜日带秋陰。漢宮此地留金餠，洛浦何人遺錦衾。舞學西城迴雅態，歌傳南國有餘音。韓憑恨魄如長在，青骨香銷亦見尋。
唾露金銷月似霜，雲屏玉簟剩清光。不如誰有高唐夢，翠被華燈徹曙香。
紫花青蒂壓枝繁，秋實離離出上蘭。東海圓珪無柰碧，嵰州甜雪不勝寒。已憂仙佩懸珠重，更恐金刀切玉難。自與相如解痟渴，何須瓊蕊作朝餐。
鮫盤千點怨吞聲，蠟炬風高翠箔輕。夜半商陵聞別鶴，酒闌安石對哀箏。銀屏欲去連珠迸，金屋初來玉筯橫。馬上悲歌寄黄鵠，紫臺迴首暮雲平。
家在河陽路入秦，樓頭相望祇酸辛。江南滿目新亭宴，旗鼓傷心故國春。仙掌倚天頻滴露，方諸待月自涵津。荆王未辨連城價，腸斷南州抱璧人。
紫天銀水渡辛夷，藻帳雕屏解佩時。金朔窗中窺阿母，小姑堂上憶蘭芝。初宵已有穿針樂，欲曙還成弄杼悲。若比人間更腸斷，萬重雲浪寄微辭。
武侯千載有遺靈，盤石刀痕尚未平。巴婦自饒丹穴富，漢庭還責碧砮征。雨經蜀市應和酒，琴到臨邛別寄情。知有忠臣能叱馭，不論雲棧更崢嶸。
顥氣中秋正，明河左界長。桂孤香易散，蚌冷淚先汪。飛蓋傾蘭坂，鳴琴厭燭房。玉盤浮浩露，素綆冰寒漿。浪白江連楚，風凄笛怨羌。庾樓聊顧慕，潘省更悲凉。雪漫誇圓璧，珠休號夜光。嫦娥悔孀獨，空見海生桑。
潘鬢秋來已自傷，庾園時物更荒凉。紫梨半熟連紅樹，碧蘚初圓亂縹牆。月露暗從孤桂滴，水風猶獵敗荷香。滑稽還喜鴟夷在，欲取臨邛美酒嘗。
天極周環百二都，六王鍾鐻接劉蘇。金椎漫築甘泉道，匕首還隨督亢圖。已覺副車驚博浪，更携連弩望蓬壺。不將寸土封諸子，劉項由來是匹夫。
蜜房初滿石榴紅，秋意先侵玉井桐。薤簟自憑南郭几，縠巾猶卧北窗風。雲迷候雁辭遥塞，露濕飛螢起暗叢。病已不須傳七發，粉牋香墨寄詩筒。
方瞳玄鬢粉闈郎，絳闕齋心奉紫皇。徵士高懷雲在嶺，騷人秋思水周堂。閑園露草開三逕，靈宇華燈燭九光。知有美田堪種玉，幾時春渚逐歸艎。
章華清宴重遊陪，已有微詞更有才。神女夢靈因賦感，屈平魂怨待招迴。悲秋終古情難盡，障袂何時望可來。祇有大言君自許，景差無計上蘭臺。
橋闊川長恨已多，斑騅嘶斷隔雲蘿。遥山幾疊迷朱旆，芳草經時駐玉珂。高鳥可能追夕照，綠楊空自拂微波。短轅白鼻何由得，目送層樓一雁過。
遠色連高樹，迴光射逈樓。自翻歸雁影，更急思蟲愁。烟暝長先隔，霞烘久未收。華燈知可繼，惟照洞房幽。
賀燕翻飛地，靈芳茂遂時。陰連桃李徑，潤接鳳凰池。夕照揮金葆，輕風拂翠蕤。露珠清自沍，烟素引還披。西顥霜雖勁，南榮暖更滋。擷芳多楚澤，得地勝陶籬。味可登蘭籍，香應奪桂旗。願公長却老，宴寢奉瓊巵。
千廬徼道發傳呼，帝宇沉沉璧月孤。重橑祇聞喧鬭鼠，危枝誰見繞驚烏。石螭霜重連鈎盾，玉虎冰消下轆轤。素髮自憐同騎省，一竿何日釣秋鱸。
三月江南花漸稀，春陰漠漠雪霏霏。章臺街裏翩輕吹，灞水橋邊送落暉。陸凱傳精梅暗落，韓憑遺恨蝶爭飛。詔書漫道吹綸薄，誰見紛紛上客衣。
越溪微霰灑寒梅，家近嚴陵古釣臺。夢欲成魚通夕去，書曾憑犬隔秋迴。干時不爲侏儒米，樂聖猶銜叔夜杯。帝右豈無楊得意，漢宮須薦長卿才。
絳縷初分麝氣濃，絃聲不動意潛通。圓蟾可見還歸海，媚蝶多驚欲御風。紈扇寄情雖自潔，玉壺盛淚祇凝紅。春窗亦有心知夢，未到鳴鐘已旋空。
霜月正如鈎，臨池更上樓。沈侯新覺瘦，宋玉舊多愁。獺髓分膏密，鵝毛寫恨稠。長懷寄歸雁，歸雁自悠悠。
曲瓊斜掛影沉沉，火齊屏風六曲深。春瘦已寬連理带，夜長誰有辟寒金。珠拋月浦空涵淚，琴怨蘭堂漫寄心。碧玉可能攀貴德，阮郎追騎更駸駸。
嶢闕翬飛河漢傍，鈎陳遥認赭袍光。九枝火樹連金狄，萬里霜輪上碧璫。匝地行車珠網細，照天晨燎紫沉香。祇聞鼇嶺神仙客，再拜雲邊捧壽觴。
武夷仙壇接里閭，琴堂水閣半凌虛。竹林舊享銅盤食，門巷今容駟馬車。楚國大言登宋玉，漢家答詔用相如。未知笳鼓歸何日，空鎖鱣庭春草疏。
草薰風暖接長亭，一曲驪歌倒醁醽。懷古更投玄石賦，艤舟閑採紫莖萍。醉拋隋岸楊花白，吟過淮山桂樹青。可使長離終鎩羽，淵雲辭藻掞天庭。
漢家傳洛飲，楚俗泛蘭泉。玉液初頒酒，金盤屢擊鮮。珥彤尋竹籞，傾蓋集芝廛。錦羽翻晴旭，霞英落暖烟。雅音和舜樂，睿澤洽堯天。更聽承雲曲，同歌在鎬年。
齋潔奉惟馨，瑶臺獨自升。樓迷五里霧，壇燭九枝燈。珠館來青雀，琁題射玉繩。疏鐘平野闊，古柏夕霏凝。鶴扇真規月，仙衣可鏤冰。春茶泛雲液，曉飯薦蘭蒸。棄藥疑洪井，藏書類羽陵。回瞻太帝室，飛檻更長憑。
赫日烘霞鬭曉光，雙文桃簟碧牙牀。頻傾蜜勺寧蠲渴，久捧冰壺未覺凉。雪嶺却思隨博望，風窗猶欲傲羲皇。更憐乳燕翻飛處，深入盧家白玉堂。
溽暑迎秋盡，凉颸逗曉迴。起蘋初淅瀝，獵桂更徘徊。欲引長烟素，微飄畫燭煤。墜桐侵玉井，拂柳度章臺。已覺雲翹動，還驚月幌開。鮫簾移亂影，瑶瑟泛餘哀。扇掩藏鸞羽，荷傾側露杯。正當河左界，不待雨東來。自好摶垂翼，寧勞起死灰。楚宮誰第賦，宋玉最多才。
烏鵲飛來接斷雲，祇貪清淺渡星津。不知一夜支機石，却屬乘槎上漢人。
玉露金河顥氣凉，辛夷車轉桂旗香。嫦娥可是多猜忌，不駐瓊輪放夜長。
一歲佳期一夕過，羽旗雲蓋涉微波。明朝若寄相思淚，玉枕金莖得最多。
青鳥當時下紫雲，綺囊書祕露桃新。莫嫌夜半移牀遠，朱雀窗中別有人。
驪阜凌雲對玉鈎，千門高切絳河秋。欲聞天語猶嫌遠，更結三層乞巧樓。
珪月上金塘，烟容带水光。朱華接蘭坂，綠荇溢魚防。叢暗禽棲密，林疏露下凉。秋懷已潘鬢，無柰更啼螿。
城上風光鶑語亂，城下煙波春拍岸。綠楊芳草幾時休，淚眼愁腸先已斷。情懷漸變成衰晚，鸞鑑朱顔驚暗換。昔年多病厭芳樽，今日芳樽惟恐淺。
瘦玉蕭蕭伊水頭，風宜清夜露宜秋。更教仙驥傍邊立，盡是人間第一流。
藴粹滄波遠，搜奇鐵網勞。柔條鑽火樹，麗景奪星旄。叢倚棲油几，枝疏薦兔毫。寶跗光互映，翠匣價相高。鉤謾標祥諜，人須詠楚騷。休將鐵如意，碎擊爲爭豪。
膩繭裁邛部，蒼崖映越溪。展時雲冉冉，呵久露凄凄。平滑逾鵝素，精鋼類褭蹄。輕於漢宮縠，碧似夏王圭。鈿軸聊閑卷，銀鉤且醉題。即時封密詔，別有武都泥。
精舍依巖巘，香林結薜蘿。崇臺涵夕靄，危閣架春波。浄饌供蒲塞，真詮譯貝多。幾時輝晝錦，松下駐鳴珂。
粉署爲郎鬢雪侵，酒酣風駛惜分襟。雲迷水館春旗潤，樹繞山城暝角深。下擔挂鈎傳密意，渡江桃葉聽遺音。孤鶑啼罷芳心歇，倦翼因君憶故林。
金庭霞標雲半中，巖扉澗戶凌太空。飄飄靈氣際浮景，蟬蛻萬物乘高風。吾君當天坐環極，物色異人方側席。豈因垂釣識羔裘，不假張羅得鳬舄。恩深況遇千齡旦，威顔咫尺隆宸盼。問政應同牧馬言，臨軒幾動猶龍嘆。方瞳玉骨本無羈，馳烟馭氣思東歸。江南芳草正無際，林下羣鶑猶亂飛。浮丘挹袂去何處，五芝同曉仙露晞。人間祕境不可識，千載宸章煥巖壁。
漢苑辭千柰，仙丘訪五芝。汲瓶春溜滿，卷裓曉雲滋。望剎青龍起，觀濤白馬馳。紅樓曾應制，佳句詠朝緌。
曹溪有真嗣，是名大知識。得法三十年，堂堂坐巖石。忽徇雲璽招，暫屈冥鴻翼。褰裳度王城，夙駕來軍壁。陸泉正持戒，到溉方蔬食。晨爐薝蔔霏，夜榻氍毹積。金鉢稻脂香，瓊甌茗花碧。高談入幽固，默對探虛寂。學精西竺言，詩妙南朝格。與游欣霧潤，鄙吝猶泉滌。遽憶五芝春，悠然理歸策。伊予病且老，末景如駒隙。慙爲中軍帥，更玷台臣席。無功翊熙明，何力當優績。蓮社久棲心，華簪聊寄迹。願辭食地封，永事彌天釋。
白道縈回徹上方，薰然風信滿歸航。五芝巖秀經行熟，千柰園深宴坐凉。吟久半軒移海日，定回諸壑散天香。忘年寶契由來厚，終謝繁纓捧鉢囊。
絕巘依滄海，疑君際紫氛。巖扉晴落雪，寶地晝生雲。浄饌芝房秀，深爐桂葉熏。宰官遊未得，空愧北山文。
峻極壓滄溟，清居聚百靈。重門深閟邃，絕澗遠湛冥。客問無生法，人遊不死庭。何當謝簪組，鳥道駕飛軨。
默坐理情條，虛齋息衆囂。寰區指稊米，身世諭芭蕉。雨任階生蘚，風嫌樹有瓢。惟思白蓮社，他日許相招。
誰謂元戎幕，今同長者家。一音聞說法，五葉見開花。久住生車耳，因閑長道牙。方期注金策，休夢赤城霞。
金剎杳霞扃，南風漾彩舲。吳天六幕遠，越岫萬螺青。龍篆霏雕像，鯨濤注浄瓶。上方堪逈望，支策見春溟。
藜燭薝香夜幄清，朔風窗際激飛英。鳳梨鴟芋煨將熟，坐擁豐貂話赤城。
劚得古雲根，蒼蒼蘚痕布。叢倚狀峰嵐，霏微起烟素。參差衡霍列，巉崒虬龍聚。揮扇動林風，飛香暗巖戶。誰言盈尺內，自有青霄路。相君機務閒，玩此懷真趣。興似東山歸，境對曹溪悟。美矣仁智心，良哉聖明輔。
日上故陵烟漠漠，春歸空苑水潺潺。
正好睡時行十里，不交談處飲三杯。
廳前捉到須依法，合內盛來定付厨。
雪意未成雲著地，秋聲不斷雁連天。
客亭厭見名長短，村酒那能辨聖賢。
宿舍孤烟起，行衣夢雨凉。
戈矛巡霧夕，鐃鼓宴蕭晨。
州平檻曉波吳榜渡，繞城春樹越禽飛。
離人南浦多春草，越鳥棲枝有早梅。
坐激鮮飆湘竹曉，樹含凉雨越禽歸。
漢幟隨移帳，燕鴻伴解鞍。
疏鐘靜起軍城晚，華表雙高水國秋。
深沉蛛網通歸夢，紫翠春山接去舟。
神庭古柏啼烏起，齋室虛簾宿霧通。
思滿離亭酒，魂驚客舍烏。
東南地迥宵烽息，西北樓高晚望迷。
小雨郊原連苦霧，夕陽樓閣照丹楓。
羽毛襄野駕，宴喜魯郊民。
輕飆使車遠，明月直廬空。
綠野桑麻連四水，黄堂歌吹擁千兵。
魚尾故宮迷草樹，龍鱗平隰自風烟。
沃野桑麻涵細雨，嚴城鼓角送斜陽。
置酒軍中樂，聞笳塞上情。
高爲天一柱，秀作海三峰。
金牛此地通巴棧，黄鳥當時頌漢臣。
五馬持山節，三衣對水田。
畫鳳仙楹遠，塗雌郡閣閒。
劉伶醉夜梅花地，海客仙槎粉水天。
已回鄰面三年粉，又結寒絲幾繭冰。
雲容忽變千峰險，草色相沿百带長。
平河千里經春雪，廣陌三條盡日風。
朱飾兩輪巡屬邑，案留雙筆在中臺。
鶴伴鳴琴公事晚，鳥驚調角戍城秋。
笠重吳天雪，鞋香楚地花。
捲衲城鍾斷，搘筇嶽雨寒。
未審初三月，嫦娥怨阿誰。嬾開十分鏡，祇畫一邊眉。
楚地有石鼓，吾地有石鐘。鼓不假制作，鐘不費陶鎔。朕兆不可測，良由造化工。安得置太廟，同聲叶時雍。
放汝入長江，養教鱗角出。風雲際會時，莫道不相識。
目極閩南道，雲山隔幾層。深秋城外寺，白日定中僧。野蔓穿松甲，幽泉漱石稜。遥思茶話夕，敲碎玉池冰。
峻極巍峨勢望雄，層巒疊嶂翠重重。爲神有感興唐祚，作鎮無疆福晉封。材産十州資構厦，泉分數邑潤耕農。幽巖舊榻高人隠，絕頂遺墳古帝蹤。欲雨片雲生峭壁，未明先日照危峰。斷崖當午晴雷震，深壑經秋積靄濃。樵去每逢游洞鹿，僧禪時見戲潭龍。名光祀典傳千載，仰祝牲牢致享恭。
郄縠詩書奕世傳，西人歌德別戎旃。三朝功業標勳府，四稔恩綏播蜀川。耦射隔花聞破帖，分題臨沼間中筵。歸朝聖旨俞僉望，畿內封侯養重權。
紅沽村落酒，肥鱠海鄉魚。
沃心甘蔗冷，燒眼刺桐繁。
銀山雲出海，練水澗分岡。
殊庭深恨隔仙曹，桂館蜚廉事轉勞。銀闕尚沈滄海闊，井幹空拂絳河高。萯陽弋獵侵多稼，朔塞旌旗照不毛。苦信凴虛王母說，東方三度竊蟠桃。
何年玉羽別崑丘，飛舞長親十二樓。警露夜窺瑶圃月，翔雲高憶海天秋。肯教渠略知遐壽，會向神區更遠遊。正是溶溪煙水碧，好陪青鳳飲澄流。
幾年塵虜復征蠻，分閫功成兩鬢斑。新畫儀形當漢閣，舊銘勳業在燕山。龍泉照步文犀澁，馬埒堆金駿足閒。時泰無因問充國，曉窗風雪夢陽關。
我是夢中傳彩筆，欲書花葉寄朝雲。
零陵古郡枕湘川，太守南歸得意年。茶味欲過衡嶽寺，橘香先上洞庭船。錦衣照耀維桑地，石燕翻飛欲雨天。若到浯溪須艤棹，次山遺頌想依然。
華山高萬丈，蓮峰映初日。中有希夷子，默坐養神謐。芝朮無外求，巢由乃共匹。形跡任化遷，元樞守貞一。望岫羣息心，清談詎能悉。
春波微綠草連門，寒食煙光可斷魂。細雨隔簾煙火滅，落花風動欲黄昏。
明日一百五，春風餘幾何。愁隨新火出，病憶故人多。草色牆陰合，花香宿雨和。耿懷殊不寐，終夕扣壺歌。
懇辭浮宦振家聲，懸憶高堂指去程。選籍便通閨籍美，綵衣兼映錦衣榮。推恩半俸供甘旨，守道全家試滿盈。我恨無親可歸養，與君言別若爲情。
天生王氣何能厭，嬴氏空勞築此臺。今日我來臺上看，殘春寂寞野花開。
詩題：謝恩詩詩句：天福三年來應舉，熙雍二載始成名。饒他白髮巾中滿，且喜青雲足下生。觀榜更無朋輩在，歸家惟有子孫迎。也知年少登科好，爭奈龍頭屬老成。
極目雙峰劍倚天，重門因設據高山。城隍盡枕溪巖畔，井邑全居水石間。
疏家子歎揮金後，禦寇妻悲遺粟回。爭似吾兒知止足，陶廬容膝早歸來。
山勢欲壓海，禪扃向此開。魚龍腥不到，日月影先來。樹色秋擎出，鐘聲浪答回。何期隨吏役，暫得拂塵埃。
棗花至小能成實，桑葉惟柔解吐絲。堪笑牡丹如斗大，不成一事只空枝。
鑿龍蒼翠照□川，白鳥平蕪暮雨閒。一夕塵襟清似水，潺湲聲裏□□□。
□倚蒼崖次第開，暫停征傳一徘徊。人間萬事皆如此，偶爾□勝特地來。
千山送客東西路，一樹照人南北枝。
寓居峰頂寺，不覺度炎天。山叟頻爲約，林僧每出禪。虛懷思往事，宴坐息諸緣。照像龕鐙暗，通宵磬韻傳。宴心資寂寞，琢句極幽玄。拾菌寒雲外，烹茶翠竹前。遠陰臨岳樹，清響落巖泉。僻道無來客，深秋足亂蟬。松風生井浪，溪雨長苔錢。自省浮塵世，終難住永年。徧遊曾宛轉，欲別重留連。明日東西路，依依獨黯然。
金榜名傳四海知，太平時合稱男兒。五言似劍裁鱗角，七字如刀斫桂枝。御苑得題朝帝日，家鄉佩印拜親時。小花橋畔人人愛，一带清風雨露隨。
綺霞重疊武陵溪，溪嶺相逢路不迷。白石洞天人不到，碧桃花下馬頻嘶。深傾玉液琴聲細，旋煮胡麻月色低。猶恨此身閒未得，好同劉阮灌芝畦。
孤峰聳高桂，千載同一日。秋氣正飛霜，天風落丹實。紛紛寶砌傍，顆顆露珠密。始自月中來，又從驪頷出。香浮古佛剎，光照高僧室。吳越饒珍異，金玉非儔匹。嘗詠賢人詩，未載史臣筆。至矣天竺山，山靈誕奇物。
纍纍丹桂子，秋落古禪關。乍到圓蟾窟，潜依靈鷲山。始知塵外有，會向月中攀。千載孤峰上，清陰與客閒。
六十年來見弊由，仰蒙龍勅降南州。丁錢永免無拘束，苗米常宜有限收。青嶂瀑泉呼萬歲，碧天星月照千秋。臣今未恨生身晚，長喜王民紹見休。
占斷烟波七里灘，漁簑輕拂漢衣冠。高蹤磨出雲涯碧，清節照開秋水寒。澤國幾家供廟食，客星千載落雲墩。我來亦有沙洲興，願借先生舊釣竿。
詩題：水村首句：畫橈兩兩枕汀沙。
詩題：夜坐聞竹聲示姪首句：室明窗有燈。
平波渺渺烟蒼蒼，菰蒲纔熟楊柳黄。扁舟繫岸不忍去，秋風斜日鱸魚鄉。
苕溪清淺霅溪斜，碧玉光寒照萬家。誰向月明終夜聽，洞庭漁笛隔蘆花。
朝元高閣迥，秋毫無隠情。浮雲忽以蔽，不見漁陽城。
殿古寒爐空，流塵暗金碧。獨坐偶無人，又得真消息。
有花無酒頭慵舉，有酒無花眼倦開。正向西窗念蕭索，洛陽花酒一時來。
百首新詩百意精，不尤妃子只尤兵。爭如一句傷時事，只爲明皇恃太平。
按部谿山接海濤，連天風雨泊輕舠。滄溟未必全勝我，潮落潮生亦自勞。
巖巖一峰千萬尋，微茫樓閣寒雲深。巡州佐吏倚欄久，泠泠天籟清塵心。
越絕谿山第一州，畫圖城郭幾淹留。閒思禹廟斜迴首，髣髴雲端見郡樓。
稽峰倚雲千仞高，澄湖倒影分秋毫。當年逸賞有餘意，徘徊不忍移輕舠。
抽毫欲賦東南奇，雲山好景慙有遺。平波蕩漾照湖淥，扁舟憶得遊春時。
幽居正想餐霞客，夜久月寒珠露滴。千年獨鶴兩三聲，飛下巖前一枝柏。
雲際樓臺樹杪軒，孤松千尺聳平田。危欄遠思微吟好，隠隠秋帆半入天。
人間靈蹟徧曾遊，祇欠吳門訪虎丘。今日偶來無限感，闔閭墳左劍池頭。
南越第一寺，偶來心地真。却嫌橋下水，流去入紅塵。
南昌爲郡好，樓閣枕江湄。地暖春生早，山寒日下遲。訟庭唯鶴立，吟樹獨僧期。安得通官政，烟霞共一司。
潮陽山水東南奇，魚鹽城郭民熙熙。當時爲撰玄聖碑，而今風俗鄒魯爲。
漳浦從來瘴癘深，潮陽南去更難禁。當時三載曾無事，不放閑愁入寸心。
休嗟城邑住天荒，已是仙枝耀故鄉。從此方輿載人物，海邊鄒魯是潮陽。
蠻烟漁火接鯨波，樹樹花枝處處歌。況是天涯好行樂，莫教憔悴鬢霜多。
附郭山光峭若烟，倚空樓殿白雲巔。孤軒半出青松杪，顥氣疑遊碧漢邊。惜別擬留風外燕，傷秋因感雨中蟬。人家掩映藏魚浦，島樹扶疏沒水天。痛飲豈同蓮社客，狂歌聊許竹林賢。忘形且盡尊前樂，休憶樓巖與濟川。
惜哉吳王墓，秦帝欲開破。應笑埋金玉，千年賈餘禍。不特虎跡銷，已聞鮑車過。又是驪山頭，炎炎三月火。
城外逋翁宅，開亭野水寒。冷光浮荇葉，靜影浸魚竿。吠犬時迎客，饑禽忽上闌。疏籬僧舍近，嘉樹鶴庭寬。拂砌烟絲裊，侵窗筍戟攢。小橋橫落日，幽徑轉層巒。好景吟何極，清歡盡亦難。憐君留我意，重疊取琴彈。
湖邊山影裏，靜景與僧分。一榻坐臨水，片心閑對雲。樹寒時落葉，鷗散忽成羣。莫問紅塵事，林間肯暫聞。
一帆高挂出紅塵，萬仞長歌入紫雲。莫道遊仙別無侶，玉清冠蓋許同羣。
谷口停驂上翠微，五雲宮殿闢金扉。不知何處朝元會，却見龍鸞隊仗歸。
二天封部稼如雲，流水清寒出洞門。更愛林間盤石上，松花飄落羽人樽。
蕭蕭紅樹碧峰前，爲愛桃花入洞天。偶逐霓旌纔百步，却憂人世已經年。
橋影飛虹跨碧潭，熙熙亭畔柳毿毿。扁舟載酒漁翁唱，記得閑過處士庵。
沉醉猶難別帝州，滿城春色重淹留。公閑預想消魂處，望闕頻登海上樓。
休把空言較短長，算來齊物也無妨。蠻民解唱昇平曲，願領閑愁入醉鄉。
景淡花初落，寒生海上潮。門前歸北路，微雨柳垂條。
靜院鶑啼竹，幽闌蝶在花。登臨轉惆悵，斜日兩三家。
附郭水連山，公餘獨往還。疏煙魚艇遠，斜日寺樓閑。繫馬芭蕉外，移舟菡萏間。天涯逢此景，誰信自開顔。
十里水煙迷，禪居偶杖藜。地靈人不老，山好鳳曾棲。暑氣消將盡，苔痕長欲齊。松間何所得，泉石兩三題。
望闕二年餘，中宵夢玉除。忽聞天上詔，乍厭海邊居。歸路尋芳草，空囊載舊書。君恩何以報，零淚落塵裾。
東西樓閣與雲齊，天際孤煙認惡溪。記得幽人舊吟處，獨遊亭在野橋西。
扁舟如葉路東西，一片灘聲下惡溪。當日亭臺舊時客，相逢莫惜醉如泥。
階前春色長苔斑，避俗常聞晝掩關。一榻琴書雙闕寺，片心泉石二林山。江樓把酒雲供望，松院支筇鶴對閑。誰向風騷爲消息，此身元在寂寥間。
盡日芳菲園，不見芳菲好。茂草與斜陽，脈脈情多少。
清濟園林接寺隅，水昏煙暝自成圖。當年棣鄂三冬學，今日鴒原萬里途。道契風雲多感激，人非豐沛欠訏謨。聞君又枉行春騎，應笑溪邊舊截蒲。
螢窗從此極研覃，墜簡疑文訪濟南。擬卜菟裘鄰學所，龍香時爇御書龕。
颯颯西風葉葉秋，誰家烟火起滄洲。乘閑不耐無機性，擬勸漁翁直釣鈎。
蘿巖山下寺，靜境絕過從。芳草二三月，碧雲千萬峰。窗虛明落日，樓迥響疏鐘。恰恐重來晚，庭前記偃松。
空山杳杳鸞鳳飛，神仙門戶開翠微。主人白髮雲滿衣，松間留我談玄機。
野吏厭公堂，開軒出郡牆。殘花炎帝圃，斜日尉佗鄉。疊巘分諸粵，重城截大荒。耕桑蠻聚落，烟火漢封疆。雲勢飄蓬島，天形壓夜郎。扁舟閑得侶，嘉樹遠成行。梅雨千林暮，春風百草香。人家浮浩淼，鳥道沒青蒼。爽塏吟魂健，虛明夏景凉。他年重回首，牢落愧甘棠。
羅浮山下郡，樓閣枕滄溟。誰得閑中意，清風野吏亭。
山好曾留句，城高復創亭。登臨千萬境，誰與畫爲屏。
碧玉波光四面寒，虛空簷宇出林端。塵埃未到交游絕，遶座扁舟與釣竿。
雨網蛛絲斷，風枝鳥夢摇。詩家零落景，采拾合如樵。
城中三畝宅。
莫愁調鼎事無功。
千里好山雲乍歛，一樓明月雨初晴。
青雲歧路游將遍，白髮光陰得最多。
君恩來萬里，客路出千山。
供帳開天苑，傳呼度國門。
風樵若耶路，霜橘洞庭秋。
部吏百函通爵里，從兵千騎屬鞬櫜。
門前碧浪家家海，樹上青山寺寺雲。
公餘莫放西湖景，步步蒼苔岸岸松。
爭似碧瀾堂上望，疏疏烟樹漠汀洲。
相逢吟未足。
溪寒晚日紅。
山遠峰峰碧，林疏葉葉紅。憑闌對僧語，如在畫圖中。
幽居正想滄霞客，夜久月寒珠露滴。千年獨鶴兩三聲，飛下巖前一株柏。
不誇六印滿腰懸，二頃仍尋負郭田。當日弟兄皆刷羽，如今鴻雁盡摩天。扶疏已問新栽柳，清淺猶尋舊漱泉。大尹今來還又去，夕陽旌旆復翩翩。
□□□跡□禪關，□殿清虛檜影間。客□□臨來此境，僧□興廢指前山。醉聞溪溜吟懷□，坐對嵐峰世慮閑。他日功成重遊賞，煙霞風物異塵寰。
休罪明皇與貴妃，大都衰盛兩相隨。惟憐一派溫泉水，不逐人心冷暖移。
上郡連烽火，河陽更羽書。兵戈連歲擾，老病一身餘。警哨無安枕，憂危有報疏。名山猶未卜，何處好閒居。
子陵垂釣逐江流，相與登臺作共遊。紅葉黄花三峽雨，高風亮節一天秋。四圍黛色迷青眼，滿幅煙雲鎖綠洲。誰到嚴灘同玩賞，往來七里聽漁謳。
非才最忝預高年，分務由來近挂冠。敢造鉅賢論軌躅，幸依都府得盤桓。篇章捧和慚風雅，眷待優隆荷歲寒。儻許衰容參盛列，願憑繪事永傳看。
見聞獲安隠，莫不信向心。是故我歸依，願普如世尊。甚深浄戒聚，功德難思議。受者獲安隠，福慧日夜生。諸佛常護念，萬行漸滿盈。六度四等意，普度諸羣盲。手足初莫犯，節言慎所行。常樂在定意，是真優婆塞。質直離諂曲，常與賢聖俱。愛衆猶養己，是名真菩薩。
我今稱念阿彌陀，真實功德佛名號。惟願慈悲垂攝受，證知懺悔及所願。我昔所造諸惡業，皆由無始貪嗔癡。從身□意之所生，一切我今皆懺悔。願我臨欲命終時，盡除一切諸障礙。面見彼佛阿彌陀，即得往生安樂剎。彼佛衆會咸清浄，我時於勝蓮華生。親見如來無量光，現前授我菩提記。蒙彼如來授記已，化身無數百俱胝。知力廣大徧十方，普利一切衆生界。
我比丘某甲，今爲傍生類。發佛大慈悲，懺彼六情根。無始業障海，眼根著諸色。耳界聞亂聲，鼻染一切香。舌生諸惡刺，身如機關主。六賊游戲中，心想如猿猴。無有暫停時。如此等六法，名爲六情根。一切業因緣，皆從妄想起。妄想如幻焰，亦若空中花。迷倒不覺知，爲諸惑業縛。永墮三途界，沒在衆苦中。不聞正法音，何曾知懺悔。惟願十方佛，菩薩衆大師。慈力與冥加，令其知發露。無始一切惡，今日悉消除。畢故不造新，常當修梵行。未脫傍生難，餘命願安樂。筌網及虞羅，願不相值遇。飲啄隨時足，饑渴永不逢。相見起慈心，願不相吞噉。當承三寶力，誓脫衆塵勞。畢此苦類身，願生諸佛國。彌陀廣慈願，不捨一切生。觀音慈願深，常游五道界。願舒五色臂，拔我出輪迴。儻若命終時，願垂親接引。救我厄難者，菩薩大檀那。憫我臨湯火，捨財贖我命。須彌與大海，徒自謂高深。檀那今日恩，高深不可比。現生增福壽，眷屬悉團圓。來世受身時，願同生佛國，和南賢聖衆。
南無佛法僧，大慈三寶海。我今欲依教，普勸諸衆生。莫殺莫食肉，同藴仁慈行。無病保長齡，未來成佛道。諸佛大菩薩，常爲救衆生。捨頭目身命，不計河沙數。代鴿棄王身，全螘委龍命。流水濟枯魚，薩埵充饑虎。歷劫徧行慈，慈善力成就。佛無一切心，唯有慈心在。若有行慈者，不殺不食肉。仰願佛威神，世世常加護。殺生佛所說，即殺自父母。亦殺自妻女，兄弟及姊妹。一切男女攝，皆曾爲父母。生生所受胎，從之稟遺體。受一畜生形，骨血如山海。一一類中身，生生不可計。輪迴六道間，展轉爲親屬。故食諸衆生，名食父母肉。又觀一切身，悉是我本體。自肉及他肉，其實是一肉。如舍前後住，亦名爲我舍。當知食肉人，即食自身肉。佛觀如來藏，佛界衆生界。一界無二界，一切肉一肉。伎兒暫變易，元是一人身。若欲殺衆生，當起諸佛想。獵師屠兒輩，及捕魚鳥人。衆生遥見者，皆生必死怖。謂此惡心人，貪利及肉味。手持利刀箭，念欲殺我身。飛翔及潛竄，驚怖而遠避。常與諸衆生，起大冤對想。一切惜身命，人畜等無殊。若欲食衆生，先試割身肉。死是極大苦，誰能不畏之。但當自觀身，云何食他肉。爲利剎衆生，以財網諸肉。二俱得殺業，死墮叫喚獄。汝聽殺生者，死墮地獄處。鐵城高八萬，四千由旬量。長廣亦復然，滿中猛火炎。表裏皆洞赤，猘狗守四門。獄卒聲雷震，兩眼如電光。驅汝殺生人，入中而受苦。力士執鐵矛，矛身長一丈。利刃闊八寸，望胸撞罪人。胸入背上出，苦痛不堪聞。千萬億歲中，受斯極大苦。汝聽食肉人，死墮阿鼻獄。鐵屋亦高廣，八萬由旬量。四門猛火炎，南北皆交徹。鐵牆鐵羅網，鐵枷鐵杻械。一一火燒之，皆令其洞赤。食肉受斯苦，億百千萬歲。汝聽煮肉人，墮鑊湯地獄。一萬有二千，深廣由旬量。晝夜猛火然，涌涌湯常沸。於中受大苦，一萬七千歲。汝聽炙肉人，墮熱鐵牀獄。其獄有八千，縱廣由旬量。牀下猛火燒，罪人卧其上。心肝肉焦爛，一萬二千歲。汝聽切肉人，死墮斫剉獄。五百大力士，利刀斬罪人。萬段至微塵，業風吹更活。如是終復始，一萬二千歲。汝聽養羣雞，爲貪肥肉者。一雞於一日，計食五百蟲。主人當半罪，同雞墮地獄。其獄盛熱糞，八萬由旬量。人雞俱入中，滿五千萬歲。汝聽捕獵人，安鏘及設𣚦。罥索安陷穽，利刃放鷹犬。四邊競圍合，逼逐殺衆生。死墮鐵軸獄，方丈一萬釘。驅上輪一帀，徧體萬釘刺。舉身悉交徹，苦痛不可忍。百千萬歲中，受斯對報苦。殺生食肉者，從諸地獄出。受餓羅剎身，師子豺虎狼。貓狸鴟梟鷲，唯捕新血肉。衆生各藏護，不令其得便。饑火常燒心，念念思他肉。由是惡熏習，大慈種永斷。設得生人中，殘疾命短促。愚癡謗因果，死還墮地獄。佛說此語時，無量諸羅剎。悲號誓斷肉，及護斷肉人。汝今聞此經，云何不改過。徒勞生爲人，不及食人鬼。慎莫燒山野，慎莫破堤塘。莫伐有巢樹，莫燒含蠹薪。若見殺衆生，方便常救護。南無十方佛，大智德世尊。我欲勸衆生，捨酒求明慧。如佛之所說，飲酒多過患。八萬塵勞門，三十五種失。悉以酒爲本，汝等應諦觀。酒酣心眩亂，六識盡昏迷。君臣乖儀節，父子絕尊卑。母女亂其風，禮檢不能制。如舍婆提國，有鴦掘摩羅。酒醉淫泆母，因慈殺其父。母復通外情，將刀復害之。亦如莎伽陀，神通大羅漢。因游支提國，漸到跋陀村。彼有大毒龍，字菴婆羅提。其龍甚暴惡，侵害彼村人。羅漢神通力，降伏毒龍已。村人思報恩，多設蘇乳糜。有女設糜已，憂其發冷病。遂取水色酒，奉上大羅漢。羅漢謂是水，飲已酒力發。迷酒到寺門，衣鉢棄餘處。醒時用神力，能伏大毒龍。醉後如死人，不能伏蝦蟆。世尊命羅漢，及諸比丘衆。至彼羅漢所，因茲制酒戒。正法念經說，閻羅責置人。將驅入地獄，先說如是偈。酒能亂人心，令人如羊等。不知作不作，如是應捨酒。若酒醉之人，如死人無異。若欲常不死，彼人應捨酒。酒是諸過處，常能不饒益。一切惡道階，黑闇所在處。飲酒到地獄，亦到餓鬼處。行於畜生業，是酒過所誑。酒爲毒中毒，地獄中地獄。病中之大病，是佛之所說。若人飲酒者，無因緣歡喜。無因緣而瞋，無因緣作惡。於佛所生癡，壞世出世事。燒解脫如火，所謂酒一法。若人能捨酒，正行於法戒。彼到第一處，無死無生處。莫飲無明酒，能爲衆苦因。聲聞住明脫，猶是醉歸人。若是病苦時，應當觀病本。從癡有愛生，習業招病果。耆婆盡道術，尚不能救療。豈有世藥酒，而能瘥我病。酒爲放逸根，不飲閉惡道。寧捨百千身，不毀犯酒戒。寧使身乾枯，終不飲此酒。假使毀犯戒，壽命滿百年。不如護禁戒，即時身磨滅。决定能使瘥，我猶故不飲。況今不定知，爲瘥爲不瘥。作是决定心，心生大歡喜。即獲見真諦，所患即消除。汝聽釀酒家，死墮醎糟獄。亦墮沸灰中，一萬八千歲。汝聽沽清酒，死墮酒池獄。滿中如洋銅，入其中受苦。汝聽飲酒人，死墮灌口獄。手自酌銅汁，晝夜灌其口。汝聽人將酒，逼勸持戒人。死入冰池獄，八千萬歲苦。皮肉皆破裂，日夜百死生。然後五百生，生輒無兩臂。汝聽或强力，或時因戲笑。持酒與僧尼，强伏令其飲。死墮截膝獄，六百萬歲中。五百大力士，常截其兩膝。乃至過酒器，五百世無手。常作螘蝨形，曲蛆及蠅蚋。癡執無知蟲，一一五百世。汝聽吉陀婆，沽酒梳墮井。羅漢飲其水，八萬聖皆醉。由是惱聖人，死墮鋸床獄。八萬大劫中，常受鋸解苦。後出得爲人，其身長三尺。顔貌青黑色，耳鼻孔閉塞。無眼脣褰縮，手足無十指。何況破戒心，持酒逼他飲。多見世愚人，逼他食酒肉。自不能清浄，都無羞耻心。復將不浄食，凌逼破他戒。寧可斷人命，莫破他善心。殺命一死生，未必至三趣。破戒失人天，及失解脫法。汝聽斷酒肉，所得福德利。有人持七寶，國城妻子施。不如斷酒肉，千萬分之一。乃至滿大千，七寶持布施。不如斷酒肉，千萬分之一。假使爲求福，鍛金以爲人。其數百千萬，持用廣布施。不如斷酒肉，千萬分之一。假使有佛子，造幡華寶蓋。滿三千大千，持用供養佛。不如斷酒肉，千萬分之一。犯之罪即重，持之福亦深。善惡長形對，苦樂鎮相尋。及健速迴首，早計各悛心。莫待無常到，如瓶滿自沈。勉哉須努力，同侍七寶林。
五辛佛所說，障道定無疑。梵網招輕垢，楞伽損大慈。人天猶尚失，浄土固難期。生啖增瞋念，熟食發淫思。講經十二部，天仙悉捨離。善神不守護，惡鬼得便宜。薜荔唼脣吻，魔羅現佛儀。福德因消滅，業障更彌滋。地獄銅兼鐵，輪迴網復羈。無端耽草味，殃禍大堪悲。
鬼神隨處有，諂誑世間人。祭鬼都無福，空增殺業因。
正信天龍護，邪神豈奈何。但知常念佛，災怪自消磨。
人死隨前業，升沉六道殊。如何純祭祀，須道世人愚。
殺牛慚禴祭，黍稷本非馨。齋誦真明德，何勞執禮經。
殺他還自殺，影響逐形聲。鬼飽都無福，空招墮火坑。
迴邪生正信，臭草出栴檀。逢難須堅固，安居志好攀。
專持菩薩號，八部護君身。急難隨聲應，唯除不信人。
法寶真良藥，衆生自不嘗。書持并供養，世世上天堂。
作福常迴施，天龍善鬼神。威光常覆護，使汝免災迍。
鬼道常饑渴，當生憐愍心。能蠲口中食，佛賛福田深。
三界無別法，一切唯心造。是故於日夜，當自勤觀心。心欲起諸惡，速滅如救然。心欲起諸善，愛護如珍寶。行惡雖少頃，未來受苦長。爲善向菩提，永證常樂果。
無象無名杳莫尋，强將名象測幽深。憑斯會解還相背，捨此他求轉自沉。鷲嶺殷勤親付囑，龍門愷悌好知音。仍聞挂在高堂上，誤殺來人錯認心。
南無十方三世佛，南無本師大牟尼。南無西方安樂剎，阿彌陀佛十力尊。南無過去無數劫，彼世世燈觀世音。諸佛慧眼第一凈，以不二相觀三界。如實見我歸命禮，成就大願護衆生。南無一切法寶海，無邊無盡解脫門。南無總持功德藏，三世十方諸佛印。消除三障無諸惡，五眼具足成菩提。未來際劫誓修行，普使衆生獲無畏。南無文殊普賢尊，一切智行圓滿海。金剛藏及金剛手，得大勢等諸大士。聲聞辟支賢聖衆，願以慈眼普瞻視。我今南無讚三寶，爲欲深遊大悲海。南無大悲救厄者，昔曾值佛觀世音。入彼如來所入門，故佛授與同名號。從聞解脫六塵縛，如聲度垣不能礙。由斯徧入微塵國，普現微塵自在身。一一身宣總持句，施與衆生無畏法。是故娑婆世界中，皆號爲施無畏者。我昔經中值密言，能除三障名消伏。佛稱功德難思議，故我常持不敢忘。誓向當來大劫海，徧將此句救諸苦。爲求大士加持力，故造栴檀持呪形。爍迦羅首金色容，具足七數端嚴相。母陀羅臂百千福，次第有六捉持異。貝多葉經并寶印，華果澡鑵及楊枝。無隙白檀雕所成，一一皆合契經造。及狀我身長跪地，頂戴吉祥安樂人。觀世音名依定實，必聞我今發大願。牟尼經像比丘僧，願住世間常不滅。護持國土與衆生，普令攝取菩提願。三寶神呪天龍等，大悲感應大誓力。一切同護聖尊儀，猶若金剛常不壞。如是成就十四願，悉爲菩提及含識。南無聞名救厄者，南無世間慈悲父。南無施我無畏力，南無令我滿諸願。聞名見身心念者，南無一切無空過。我今次第說所願，尊應一一徧垂聽。
稽首西方安樂剎，彌陀世主大慈尊。我依種種修多羅，成就往生决定信。住大乘者清凈心，十念念彼無量壽。臨終夢佛定往生，大寶積經如是說。五逆地獄衆火現，值善知識發猛心。十念稱佛即往生，十六觀經如是說。若有歡喜信樂心，下至十念即往生。若不爾者不成佛，四十八願如是說。諸有聞名生至心，一念迴向即往生。唯除五逆謗正法，無量壽經如是說。臨終不能觀及念，但作生意知有佛。此人氣絕即往生，大法鼓經如是說。一日一夜懸繒蓋，專念往生心不斷。卧中夢佛即往生，無量壽經如是說。晝夜一日稱佛名，殷勤精進不斷絕。展轉相勸同往生，大悲經中如是說。一日二日若七日，執持名號心不亂。佛現其前即往生，阿彌陀經如是說。若人聞彼阿彌陀，一日二日若過等。繫念現前即往生，般舟經中如是說。十日十夜六時中，五體禮佛念不斷。現見彼佛即往生，鼓音王經如是說。十日十夜持齋戒，懸繒幡蓋然香燈。繫念不斷得往生，無量壽經如是說。若人專念一方佛，或行或坐七七日。現身見佛即往生，大集經中如是說。若人自誓常經行，九十日中不坐卧。三昧中見阿彌陀，佛立經中如是說。若人端坐正西向，九十日中常念佛。能成三昧生佛前，文殊般若如是說。我於衆經頌少分，如是說者無窮盡。願同聞者生正信，佛語真實無欺誑。
又放光明名見佛，此光覺悟將終者。令隨悟念見如來，命終得生其凈土。
見有臨終勸念佛，及示尊像令瞻敬。俾於佛所深歸仰，是故得成此光明。
韋提重禮請能仁，願說西方凈報因。十六觀兼三凈業，修之即得往生身。
正坐面西想日輪，見日欲沒如懸鼓。見已閉目開目間，皆令明了心堅住。
次作水想見西方，一切皆爲凈土水。既見水已想成冰，皎然映徹琉璃地。
琉璃寶地正觀時，諦了分明極樂國。八種清風鼓樂音，苦空無我無常曲。
四觀寶樹七重行，寶葉華敷妙宮殿。寶幢幡蓋影重重，十方佛國於中現。
五想凈土七寶池，池中水有八功德。宣流念佛法僧名，妙寶蓮華千萬億。
衆寶國土寶樓閣，寶樹更兼池間錯。此箇總觀若成時，名爲粗見彼極樂。
七想蓮華妙臺座，廣大彌陀願力成。作此想時心不亂，定當極樂國中生。
諸佛如來法界身，徧入衆生一切想。智者當觀此想心，是心即佛菩薩像。
無量壽佛金色身，光明普照羣生類。勤修智者繫心觀，諸佛現前同授記。
觀音菩薩紫金身，眉間毫相七寶色。流出光明滿十方，光中化佛無數億。
次觀勢至菩薩身，量等觀音無有異。但於肉髻寶缾中，盛衆光明現佛事。
端想身生極樂界，蓮華合閉身居內。華開見佛滿虛空，水鳥樹林宣法偈。
重想彌陀二菩薩，神通變現事如前。雜沓觀成無量福，定生安養奉金僊。
慈心不殺持衆戒，讀誦大乘方等經。修行六念迴向願，臨終化佛悉來迎。
不必受持方等經，解第一義明因果。紫金臺現命終時，自見身於臺上坐。
深信因果奉大乘，但發無上菩提意。以此功德迴願生，生已當住歡喜地。
受持五戒八戒齋，修行諸戒迴向願。命終生彼聞法音，應時即得阿羅漢。
若人至心一日夜，持戒持齋無破缺。以此功德迴願生，七日華敷成記莂。
孝養父母行仁義，臨終復遇善知識。廣說彌陀大願因，屈伸臂頃生彼國。
若人雖不謗尊經，造衆惡業無慚愧。臨終遇勸念彌陀，生彼十劫得初地。
若有衆生犯衆戒，盜取僧祇三寶物。臨終遇勸念彌陀，一念頃間生彼國。
有作五逆十惡業，應墮地獄受諸苦。臨終遇勸念彌陀，决定超生於彼土。
萬感外形骸，儼然虛堂寂。明毫冠羣彩，幽神資始績。妙象非夙預，俗覽豈良覿。析之會入微，清玩心無懌。
金肌昧真見，八音愚正聞。玄空了無託，至涉寧有勳。森羅會都寂，長空銷積氛。良哉此達觀，局士安與云。
融抱迴曲照，熙如鑑中象。諦覽無遺心，虛求非滯想。追夢忘始終，通幽宛如往。藉此會神姿，逍遥期西賞。
鑑極玄想孤，動靜如爲區。大象詎形儀，大方誰廉隅。正賞不隠括，妙踐無迴迂。心澄徧知海，粲粲黄金軀。
稽首十方佛，彌陀聖中尊。方等修多羅，一切法寶藏。觀音及勢至，大地菩薩僧。我以誠信心，刻板并印造。阿彌陀經卷，及以正信偈。旋造各一萬，施四衆受持。偈以發信心，經以資讀誦。若有每日中，至少誦三卷。年誦千八十，十年萬八百。況復多誦者，及歷多年數。如是積功德，自然生佛前。我此萬卷經，隨所流布處。極少得一人，誦持生凈土。我願承此力，决定生彼國。況復於多人，人亡經復在。展轉相傳授，是名無盡燈。燈燈相照耀，破生死長夜。顯出佛菩提，究竟悉同生。常寂光凈土，持此清凈福。迴向奉君親，我國聖帝王。及聖后聖位，仁壽各萬年。覆育羣氓類，我父母眷屬。怨親非怨親，咸承勝善根，同生安養國。
古觀春山下，尋幽似有期。瀑清冥坐久，峰好獨歸遲。客嘯巢禽識，仙蹤藥叟知。我來無別趣，禪性盡相宜。
禪家真隠處，翠谷倚城隍。海近雲歸早，山孤鳥去長。石當泉脈潤，風度柏枝香。此地容吾否，中霄去意狂。
小固山前一道人，不言生死不言真。茅堂靜有朝端客，草履爛無門外塵。銀漏滴殘猶在定，石花開盡始知春。相思未得相尋去，空恨江頭多病身。
鳥外清閒極，誰能更似君。山光晴後見，瀑響夜深聞。拾句書幽石，收茶踏亂雲。江頭待無事，終學棄人羣。
溪竹擁疏簾，溪雲冷不厭。千巖唯虎伴，一講許詩兼。煮茗敲冰柱，看經就雪簷。有時開靜戶，寒日下峰尖。
五六百年內，金軀亦化塵。方知新塚上，盡是古人身。白髮爭名急，青山送骨頻。除師靈塔外，一一好沾巾。
官滿載琴書，乘春入上都。煙波離遠岸，桃李發中途。俸薄尊常淺，詩清道太孤。登朝無恨晚，未有白髭鬚。
一徑千峰裏，何人更往還。無爲無事者，白首白雲閒。釀酒擔寒瀑，尋猿過別山。豈知名利客，鞭馬向秦關。
度月阻相尋，應爲苦雨吟。井渾茶味失，地潤屐痕深。鳥背長湖色，門閒古樹陰。想君慵更甚，華髮晝方簪。
無累無機祇任緣，一齋長掩古松邊。寒垂白髮過深雪，不下青林知幾年。木葉當薪燒更暖，薑苗爲屨著難穿。竟何人問東林社，時引清流灌碧蓮。
雨餘殘景照漁家，漁子鳴榔徹郡衙。今夜相呼好垂釣，晚來新雨漲蒹葭。
乾坤持中樞，動運非物圖。欝欝彼靈鷲，飄飄如飛鳬。層空累怪石，古木生其膚。仁虎終安棲，白猿時號呼。錢源注鮫室，謝月揚天衢。曩喆多遺塵，清風來四隅。
青瑛麗芙蕖，造化工且奇。輝彩向星河，結根在天池。臨飈無馨香，禦雨不離披。朝靄發翠華，暮雲生碧姿。鼎湖幾榮落，華嶽何盛衰。獨爾謝羣芳，自將天地期。
武林神仙宅，代有隠者遊。谷靜雲性閑，源長水涵幽。吾居餘十年，自足忘百憂。豈嚼不死草，夙陪無生儔。道慚情未損，身與世爲讎。安得會昔人，竹枝歌中秋。
嫦娥戲仙桂，擲子落人寰。秀穎發矯林，芳馨騰遠山。兔邊甘百上，鳥外誰一攀。月裏催人老，雲根伴余閑。餘霞照海甸，高翠暖湖關。康樂不在哉，猿來空庭間。
靈峰天竺寺，水向南北流。源遠無竭時，石渠平且修。潭潔照臺館，岸滋蔚松楸。晚霽起長虹，夜寒吟潛虬。余居山水中，炎夏長如秋。飛梁會一瀉，清響出林邱。
人死猿亦亡，碧峰空崔嵬。六龍馭圓景，巨壑流紅埃。今亦看誠古，後還思悲哀。茲山俯南澗，水潔影如頹。春篠生嫩筠，秋蘭變枯荄。方新林下寺，吟此心悠哉。
真空是選場，大覺爲官位。
翔空迹自絕，不在青青山。
梅有和羹實，龍無爲雨心。
天上無雙月，人間只一僧。
泛舟秋水一湖平，入觀松風數里清。丹井有泉仙跡在，玉書藏穴禹功成。步虛夜月千峰靜，投簡春霖萬壑盈。述記賀知章手筆，題詩元相國聲名。結廬野客前谿住，採朮幽人絕頂行。杉檜影侵山殿冷，星辰光逼醮壇明。降仙臺畔看雲過，射的潭邊聽鶴鳴。樵客多聞逢異事，洞天都不遠重城。林閒窗戶塵難到，衣上煙嵐暮自生。不待照湖天子賜，欲將長往換浮榮。
出郭塵路斷，登舟鷲嶺通。樓臺花嶼上，鐘梵水天中。石磴班春蘚，松門韻晚風。蓴絲惹輕檝，雲錦散遥空。竹逕連茶塢，山亭對藥叢。却輸湖畔叟，朝夕訪支公。
忽憶幽棲地，千峰秀海濆。歸心挂飛瀑，高迹指浮雲。塵世宜深遯，詩名畏遠聞。猶嗟石橋畔，凡聖路岐分。
馬困炎天蠻嶺路，棹衝秋霧瘴江流。辛勤爲國親求病，百越中無不治州。
十五年前忝一麾，公餘嘗得預言詩。玉階步武爲霖早，雲路風波得志遲。浴鳳池深春蕩蕩，觀魚臺古草離離。重來故老休相問，請揭紗籠看舊碑。
鳳池初下陟孱顔，虎寺重遊啟舊關。金鉞傳呼投釣渚，寶天輝映讀書山。卧龍昔日曾三顧，遼鶴千年始一還。應爲蒼生須再起，草堂蘿幄詎容閑。
晴雲唳鶴幾千里，隔水野梅三四株。欲問陸機當日宅，而今何處不荒蕪。
岸傍高士陸龜蒙，羌雁曾徵戀釣筒。船戶平居兩山下，圖經分載幾州中。
武陵風景都然改，谷口桃花鎮長在。自從改賜鼎州名，轉覺桃源仙氣靈。
郢國當時唱，猶傳白雪真。問今非昔日，和者幾何人。
君恩兼喜拜維桑，路入家山道更光。春色殿前初脫白，秋風隴上見焚黄。偏留名紙呼先輩，喜著藍袍到故鄉。科第孝思俱已遂，却經劍棧莫凄凉。
昔見虎眈眈，今爲佛子巖。雲寒不出寺，劍浄求離潭。幽步蘿隨徑，高禪雪閉庵。吳都十萬戶，烟瓦亙東南。
竺慧指此峰，飛來自靈鷲。猿鳥曾未知，烟嵐尚依舊。興亡謾千古，天地豈關紐。祇恐舟壑移，他年却西走。
巨石如芙蕖，天然匪雕飾。盤礴峰頂邊，嬋娟秋江側。涉川試誰探，作礪當自惜。坐與榮落同，正心未嘗易。
古澗飛白猿，寂歷不知處。風激石上泉，僧疑月中樹。微茫認松雪，髣髴橫樵路。寫望增爾思，蒼蒼奈烟霧。
矯矯淵下龍，潛神在靈府。雲卧雖有時，泥沙可長處。陰崖寒氣腥，峭壁烟痕古。
仙翁道未成，棲神在巖石。酌彼山下泉，窮年煉金液。洞陰春始綠，苔甃秋涵碧。緬慕不可期，憑欄望鳬舄。
古竇鳴幽泉，蒼崖結虛宇。六月期客遊，披襟苦徂暑。開窗弄清淺，吹鬢疑風雨。不見白使君，烟蘿爲誰語。
千峰凌紫烟，中有梵宮闕。靈眄極幽棲，塵心自超越。松篁發春靄，桂實墜秋月。爭得謝世人，茲焉老華髮。
鶴髮山中人，疏泉鑿幽石。如憑青玉案，分遞白雲液。泠泠濺雕俎，瑟瑟穿吟席。醉坐三伏中，煩襟自消釋。
靈運曾此臺，冥心住幽寂。重繹葉上書，深藏林中跡。遺文傳竹素，野蔓侵苔壁。登覽殊未休，蒼山日將夕。
高塔列遠岑，亭亭幾百載。鈴聲答夜風，輪影落滄海。閑雲伴危級，曙日平烟彩。欲下生暮愁，千山閉輕靄。
龍虎相驅逐，干戈事戰爭。千重漢圍合，一夜楚歌聲。凄凉七十戰，散漫八千兵。失道欺田父，窮途遇灌嬰。天亡終不悟，覽古亦傷情。
謝公城上謝公樓，百尺闌干挂斗牛。碧瓦萬家烟樹密，蒼崖一檻瀑泉流。波光灧灧前溪滿，剎影亭亭古寺幽。此地近除新太守，綠窗明月爲君留。
鳳剎岧嶢挂斷霓，鳬雲渚洳暗窗扉。江風曉定釣人出，山月夜高禪客歸。牆外蔓藤移過密，院中杉子落來稀。老僧獨坐蒲團穩，自枉晴簷補衲衣。
南北舟行互擲梭，長淮混混接天河。石梁景絕虹垂渚，桐柏春深雪作波。四望空明無俗翳，數聲欵乃有漁歌。誰言此地殊幽僻，自我今來風味多。
愁烟暗鼎湖，龍馭入清都。陟降紅雲陛，陪歆赤帝雲。亮陰真聖嗣，遺詔盡嘉謨。尚見孤臣泣，蒙知直殿廬。
潮落蚌耕洲，霞天雨盡收。月來山寺候，雲駐海間秋。野鶩馴舟遶，紅魚逐餌遊。欣然乘此興，呼酒醉高樓。
亂山幽藹隔招提，祇許相邀入剡迷。山樹風泉爲誰響，春城一夜到鳴雞。
野闊多桑柘，湖平溉沃田。採蓮花樣女，載酒葉兒船。黄犢青山下，垂楊古道邊。行行頻北望，戀闕意懸懸。
丹墀曾獨繹絲綸，御札親題第一人。鶑喜上遷張筆力，馬諳西討仗威靈。亞夫金鼓從天降，韓信旌旗背水陳。耆致爾功還奏闕，圖形仍許上麒麟。
楚之襄王問宋玉，玉時對以郢中歌，歌爲白雪陽春曲。始唱千人和，再唱百人逐。至此和者纔數人，乃知高調難隨俗。
先帝遺弓劍，排雲上紫清。同時受顧託，今日見昇平。
我有集仙經始在，勞君一到爲重脩。
茶煮鴉山雪滿甌。
鶴樓試望晴霞斷，鸚渚行吟綠蕙春。
犬眠花影地，牛牧雨聲坡。
琴彈終日得古調，印鎖經秋带蘚痕。
雨後有人耕綠野，月明無犬吠花村。
帝俞荒址創毗耶，茂嶺烟篁占一涯。僧入定中觀水月，客來空際辯天花。宸章飛動凌奎彩，瀑溜清凉漲井華。不省永和年景趣，飫聞虛座演三車。
閑遊靈沼送春回，關吏何須苦見猜。八十衰翁無品秩，昔曾三到鳳池來。
西庵深入西山裏，算得當年少客遊。密密石叢盤小徑，涓涓雲竇瀉寒流。松皆有節誰青蓋，僧盡無心也白頭。欲刷粉牌書姓字，調卑官冗不堪留。
身爲冠冕留，心是雲泉客。每到雲泉中，便擬忘歸跡。況茲寶蓋巖，天造清凉宅。稅車官道邊，誰知願言適。
金谷花時醉幾場，舊游無日不思量。誰知萬水千山裏，枉被人言過洛陽。
著撰煩鴻筆，均勞利建侯。僧隨天際棹，郡冠浙東州。山影四明接，溪聲萬壑流。謝家風月在，公外稱冥搜。
稽山巖壑深復高，思之誰妙丹青毫。霜縑若得一千幅，伻圖何必乘蘭舠。
平湖八百里多奇，君曾縱賞無餘遺。不知風月誰爲主，夷猶未必如當時。
赭案當年並命時，蒹葭衰颯倚瓊枝。皇恩乞與桑榆老，鴻自高冥鳳在池。
八十光陰有二年，烟蘿門戶喜開關。近來無奈山內相，頻寄書來許綴班。
乞靈曾爇一爐烟，言下霶沱救旱田。今日解龜留數字，要教來者更恭虔。
一言已了忘筌誼，諸祖休傳壞色衣。隻履遠過葱嶺去，片雲高傍石橋歸。海宮有請盃慵度，塵劫無涯錫倦飛。元帥香燈持百載，又從樞府發清輝。
桐枝手植有桐孫，二紀重來愧此身。三匹衣魚聯貴仕，十洲軒冕接清塵。耕桑雖喜多新隴，耆艾堪嗟少故人。蕭寺前題粉壁在，又書丁巳對壬辰。
百越迴轅度翠微，全家還憩白雲扉。白雲知我帝鄉去，旋拂征鞍也要歸。
靈蹤遺幾載，卓錫在高岑。妙法歸何地，清泉流至今。苔花生細細，雲葉映沈沈。桂魄皎清夜，分明六祖心。
一萬餘家留戀意，二三十里管絃聲。惠加潼水流難盡，鞭指金門望轉清。
梓潼江口涪江上，深僻還如樗杜村。獨坐翠光噴釣艇，萬家寒影落吟軒。
一載涪江上，轉添山野情。手携僧共出，筆放吏歸耕。
官舍如僧舍，翛然萬慮清。等閑無客到，容易有苔生。
峽寺一停橈，新秋暑乍消。幽懷徒易釋，肥遁固難招。翠擬千峰活，紅分數葉凋。優遊虛歲月，何以報清朝。
結友尋真重駐留，行行渾似近蓬邱。人擎綠玉簡齊立，水带碧桃花亂流。松蓋幾層須自老，芝英三秀又誰收。坐中忽見紅雲起，疑是仙姑訪舊遊。
曾此焚香動聖容。
李成謝世范寬死，唯有長安許道寧。
白浪分吳國，青山隔楚天。
蘚壁留詩志何大，可憐太華老圖南。
人家飛鳥外，官舍翠屏中。
孝弟揚芳累世傳，書齋雲鎖碧峰前。軒窗翠滴松筠接，砌檻清涵水石連。旌表華門誠積善，褒崇合族慤敦賢。義高管鄭徽猷遠，名重曾顔德行全。弟姪登科當景運，公卿記美會佳篇。華林勝概終尋訪，舊約依依已數年。
聞說宮花滿鬢紅，上林絲管侍重瞳。蓬萊咫尺無由到，始信仙凡迥不同。
昔人鸞鳳色沖天，吳芮遺祠在洞前。氣勢徒知凌宇宙，干戈無力問神仙。謾輕龜玉傳王業，空得松杉接洞烟。一等辛勤鑿巖穴，禹門千古事仍傳。
況說龍沙最邊陲，關河阻隔遠明時。蕃戎把隘當路坐，何日申奏聖人知。今遇司空來宣問，枯林滋潤再生枝。四面六蕃多圍繞，伏恐尋常失朝儀。若不遠仗天威力，只怕河隍陷戎夷。請須司空奏論事，封冊加官莫改移。比至今秋新恩澤，山林草木總光輝。塞上艱莘無說處，一心目斷望龍墀。
名園封植幾經春，露濕煙梢畫不真。多謝許昌傳雅什，蜀都曾未識詩人。
燕口龍泓氣象清，錢真此處有遺靈。仙兄去後師猶在，女弟回時戶已扃。雲片尚如披白練，泉聲長似誦黄庭。碧桃花發菖蒲紫，留與人間作畫屏。
雲門十里長，殿塔明朝陽。半夜風雨至，滿山松桂香。清猿嘯遠壑，好鳥鳴虛廊。塵土斯可濯，胡爲語滄浪。
蘭桂遶禪關，半春香滿山。風移金磬遠，雲伴玉龍閑。樹暗猿吟外，花開僧定間。塵心自然洗，流水日潺潺。
入門松桂深，清氣生人心。霞影迷窗綺，花光照地金。微風起層閣，初月升高林。終夜魂自健，滿堂鐘磬音。
巖扉開早凉，谷鳥紛遠翔。花氣溼幽徑，磬聲清上方。雲生松澗底，泉落蘚池傍。我有遺榮意，移時坐石牀。
林下金仙地，苔門揜夕陽。花飛殿塔頂，地照雲霞光。松老鶴仍在，洞閑龍已翔。中宵動清衆，清磬發虛堂。
古寺有遠名，欲游先夢生。飛猿澗底嘯，靈鳥雲間鳴。影密樓臺衆，香繁草樹榮。何年照佛火，燦燦長光明。
石林高月生，蘚閣踈磬鳴。宿鳥夢難就，定僧魂更清。香風動花影，巖瀑飛玉聲。遥夜坐來短，但餘天外情。
尋源探雲霞，中有金仙家。綺疏晃飛翬，雕欄燦朱華。珍禽棲不去，靈液流無涯。晴旭起風篁，空香送天花。春雷會社鼓，寒煙聚海茶。奇峰媚如削，芳樹一何嘉。且將翠閣齊，絕與紅塵賒。終然謝朝紱，此地營丹砂。
空門出白雲，梵宇依蒼岫。天色湛瑶光，春花結野秀。簷間綺羅被，池底星珠漏。香沉烟篆餘，文兼雨碑舊。恬智靜可養，寂寞誰復扣。逍遥隠葉猿，盤薄穿花溜。團團草露晞，瑟瑟空香逗。層臺太虛半，雙壑瀑泉透。苔空綠錢死，松老清陰瘦。獨鶴倏飛騫，深蘿苦紛構。歸涔待沃洲，芥子觀靈鷲。凈土人不來，塵寰廓然晝。
翠屏山下雨霏霏，雲掩岡巒草樹微。一段丹青誰解寫，畫家惟有米元暉。
西山岌岌倚層霄，爽氣恒多瘴氣消。誰道閩中無雨雪，年年絕頂見璚瑶。
鳴玉灘頭片月生，波光掩映釣舟橫。何人隔岸吹長笛，一曲凉州恰二更。
何處栖真遠世紛，五華高頂絕人氛。仙翁自有餐霞法，謾使人間望彩雲。
金仙洞頭樵子多，負薪出山行且歌。仙家棋局無心看，只恐歸時爛斧柯。
玉邑東南第一峰，銛錐穎脫亂山中。夕陽影裏分明見，五色文章耀筆鋒。
洞門不閉日空虛，雲去雲來何定居。看到虛中生白處，恰如混沌未分初。
水過雲津勢漸平，雙溪匯作劍溪清。漁舟往來無人見，隔竹時聞欵乃聲。
舞雩臺上春風起，魯國先生講始開。欲解陶潛印歸去，心思吾道重徘徊。
桐鄉留語葬，銘路在生悲。
海月隨帆落，溪花繞驛流。
雷風有約春虯起，霜露無情紫蕙枯。
雨密絲桐潤，潮平釣石沈。
海月隨帆落，溪花遶驛流。
通籍懸車不待年，綵衣歸去奉晨昏。倚門且慰慈親望，戀闕空銜聖主恩。天上芝泥新誥敕，海邊蕪沒舊田園。會須引退追高躅，宦路悠悠豈足論。
白雲深處舊生涯，東指名都百里賒。萬卷詩書惟曲檻，四方賓客到儒家。峰巒卓立多奇石，草木叢芳半異花。勝概無由一尋訪，只憑幽夢繞煙霞。
仙華玉壽夜沉沉，三閣齊雲複道深。平昔金鋪空廢苑，于今瓊樹有遺音。珠簾映寢方成夢，麝壁飄香未稱心。惆悵雷塘都幾日，吟魂醉魄已相尋。
霧鸞曉影忽參差，雲雨陽臺役夢思。自是膠絃無續日，不同珪月有圓時。洞房斗帳承新愛，河漢星橋隔後期。綺榭凝塵斷消息，抒情空擬四愁詩。
建章宮闕鬰岧嶢，露掌脩莖倚泬寥。平樂館中觀角觝，單于臺上懾天驕。蓬萊望氣滄波闊，太一祈年紫府遥。西母不來東朔去，茂陵松柏冷蕭蕭。
雨過新聲出苑牆，烟輕餘韻度回塘。短亭疏柳臨官道，平野西風更夕陽。八斗陳思饒賦詠，二毛潘岳易悲凉。感時偏動騷人思，不問天涯與帝鄉。
都門祖軷綺筵張，舉白無由訴羽觴。石室紬書勤亦至，金貂換酒醉何妨。甕間吏部寧須問，席上車公不可忘。應念朝來猶眊矂，解酲誰用蔗爲漿。
東城南陌盡遊人，陌上香車起暗塵。歷歷星榆光奪晝，煌煌火樹豔爭春。章溝五鼓催行樂，衛尉千廬罷徼巡。應念鼇山方併宿，紫泥封後獨頻伸。
閒館方迴暑，商飈乍應金。天高初起籟，松澹更宜琴。汾棹傳歌遠，班詩託興深。東陽仁自布，西顥氣還侵。太液翻晴旭，靈和亂翠陰。舟輕飛燕袂，臺逈楚王襟。阮嘯經時盡，齊蟬度日吟。愁生孤戍角，響續暮城砧。空靜銷雲鏤，庭虛轉蕙心。賢哉吉甫頌，千載有遺音。
戴了宮花賦了詩，不容重睹赭黄衣。無聊獨出金門去，恰似當年下第歸。
師住天台寺，天台水石幽。眼前皆勝境，門下盡名流。法號君恩賜，精藍國力修。渡杯來鳳闕，振錫謁珠旒。內殿從容對，神都委曲游。高僧類雲鶴，歸思在林丘。御札全編得，宸毫幾處收。遥思到時節，煙樹赤城秋。
三省郎曹素髮垂，兩朝頻賜五時衣。一麾又守江城去，千騎方從澤國歸。釃酒河梁秋草闊，卸舟湖岸暝烟微。宜陽郡客多才子，誰伴山公醉夕暉。
銅魚四明守，竹馬十年兄。摻袂河梁別，鳴橈澤國行。登樓知日近，傍海見潮生。郡政應多暇，新詩幾首成。
華林有胡氏，孝義共知名。宅對千峰秀，家傳雙桂榮。書樓藏六籍，講席聚諸生。官序新春拜，門閭往歲旌。兒孫多力學，兄弟亦躬耕。一院松篁影，滿山猿鶴聲。傍溪挑蕨煮，就樹采茶烹。客戀琴樽樂，僧依水石清。官途空擾擾，塵世自營營。他日林泉約，何當遂此情。
一溪曉綠浮鸂鶒，萬樹春紅叫杜鵑。
金鑾後記人爭寫，玉署新碑帝自書。
上饒多勝景，樽酒不應空。
門外溪山荆渚路，馬前梅杏漢江春。
園池氣象明，池沼春波平。東匯有朝勢，北源無滯聲。臨流好鼓瑟，待月堪浮觥。濯足思餘綠，洗心思雲清。篆溝合遠派，布竇垂高城。我願化飛雨，使君將勸耕。
地因培客土，凡草有時生。
倏來倏去本無心，舊國王家念正深。猶喜大緣逢景運，不辭千里答嘉音。人間話道經三伏，島外棲禪指二林。留別皇都有新偈，苦將泡幻喻升沈。
黄山勝地煙霞明，朱砂泉暖肌膚醒。鳥聲不斷山不壞，今人古人徒營營。暫來誰更辭磽确，抖擻塵纓聊澣濯。靈泉去病功績深，無人復創爲高閣。
採得千年藥，臨流凈洗藏。至今源裏水，猶带舊時香。
三十六峰凝翠靄，數千餘仞鎖嵐煙。軒皇去後無消息，白鹿青牛何處眠。
花開十丈照峰頭，露褪紅衣爛不收。太乙真人多逸興，穩眠一葉泛中流。
玦带珊瑚珮解瓊，楚雲無定好傷情。臨邛已誤通瑟意，金谷難尋辯玉聲。微警單棲盤露重，密含幽思畹蘭平。明珠百琲將何當，悵望輕軀病欲成。
相倚秋風立，蘭言似有無。未饒霜女俊，不愛月娥孤。力弱烟被素，心危露泣珠。剪裁隨楚思，幽怨寄吳歈。半坼香囊解，微傾醉弁扶。涉江如可採，百琲答輕軀。
彼美秋江上，塵埃耻託根。笑傾行雨國，香返夢蘭魂。蛺蝶無媒妁，鴛鴦見子孫。徧窺思兩槳，深鎖憶重門。怯徇風波性，慚留月露痕。枉將金試步，千古怨東昏。
夢散高唐夜正遥，楚天何處不無憀。秋風似會荆王意，露渚烟汀養細腰。
摇摇繁實弄秋光，曾伴青椑薦武皇。玄圃雲腴滋紺質，上林風馭獵清香。尋芳尚憶瓊爲樹，蠲渴因知玉有漿。多少好枝誰最見，冒霜頰丹倚隣牆。
欺天行當吾何有，立地機關子太乖。五百青蚨兩家闕，白洪崖打赤洪崖。
黑水溪旁聊駐馬，奈何岸上試回頭。高崖昏處是陰獄，須信人生到此休。
偶向嚴堂弔子陵，布衣携手遠相迎。乍親冠蓋談諧少，久住林泉骨自清。
正好辛勤緣齒少，最難遭遇是時平。李頻鄉黨玄英裔，皆合工詩取盛名。
白麻初降紫宸中，簪組相驚帝澤豐。驟陟將壇知運偶，久塵台席愧材庸。桑榆便覺人間別，旌戟猶疑夢裏逢。已是都城聳榮觀，更頒天唱耀戎容。
叨竊逢嘉會，孤單荷曲成。高車陪上宰，密座厠羣英。步武清華地，優游侍從榮。勤劬期薄效，忠謹誓明誠。方畏官箴失，俄驚寵命行。冒恩心易感，戀聖意難平。未副宵衣念，寧安晝錦情。摇摇千里棹，眷眷九重城。茜旆輝登路，瓊章耀去程。子牟牽望處，金闕玉爲京。
久塵黄閣侍威顔，忽擁高牙出帝關。玉佩乍辭文石陛，錦衣重到虎丘山。仙飈時傍潺湲起，珍羽多從杳靄還。官大寵深難得暇，林泉懷舊是偷閑。
密緘龍焙火前春，翠字紅綃熨眼新。品味至高誰合得，雙林樹下上乘人。
峒口清香徹海濱，四時芬馥四時春。山多綠桂憐同氣，谷有幽蘭讓後塵。草解忘憂憂底事，花能含笑笑何人。爭如彼美欽天壙，長薦芳香奉百神。
北苑龍茶者，甘鮮的是珍。四方惟數此，萬物更無新。纔吐微茫綠，初沾少許春。散尋縈樹遍，急採上山頻。宿葉寒猶在，芳芽冷未伸。茅茨溪口焙，籃籠雨中民。長疾勾萌併，開齊分兩均。带烟蒸雀舌，和露疊龍鱗。作貢勝諸道，先嘗祇一人。緘封瞻闕下，郵傳渡江濱。特旨留丹禁，殊恩賜近臣。啜爲靈藥助，用與上罇親。頭進英華盡，初烹氣味醇。細香勝却麝，淺色過於筠。顧渚慚投木，宜都愧積薪。年年號供御，天産壯甌閩。
不逐蒲輪至，惟尋蕙帳還。冥鴻思物外，遼鶴別人間。心與冠纓遠，身將日月閑。放歸銜帝澤，賜對仰天顔。逸躅淩風馭，高文炳象環。瓊臺刻宸藻，千古耀名山。
少室久傳西祖印，京華時不等閑尋。黄樞慕道飛書密，紫禁知名示寵深。一法徧垂春雨潤，羣生皆悟海潮音。南歸八桂禪庭在，後夜僧懷立雪心。
宿月鷗鳬立淺沙，落花蘆荻露人家。天寒夜靜長無物，一片清江浸九華。
渚宮形勝地，從古冠荆湖。依劉開幕府，吊屈俯滄浪。
出城數里即青山，路入青松白石間。只合步行尋石徑，不宜呵喝入松關。
香於梔子細於梅，柳絮梨花過後開。搔首預愁經惡雨，傷心初見落蒼苔。丹青得到須名手，題詠今疏信不才。莫怪主公相看好，舉家新自洞庭來。
雨驚魚食釣翁歸，手把絲綸下蘚磯。家在渡頭衝濕去，碎聲繁點逐蓑衣。
聞得鄉人說刺桐，葉先花發始年豐。我今到此憂民切，只愛青青不愛紅。
翠影人疏度，波光瑟瑟凝。帝家金掌露，仙署玉壺冰。曉井侵星汲，宵厨向月澄。豈惟蠲肺渴，灌頂助三乘。
今到崖州事可嗟，夢中常若在京華。程途何啻一萬里，戶口都無三百家。夜聽猿啼孤樹遠，曉看潮上瘴烟斜。吏人不見中朝禮，麋鹿時時到縣衙。
山木無陰驛路長，海風吹熱透蕉裳。渴思西漢金莖露，困憶南朝石步廊。江上竹竿輸散誕，林間冠褐負清凉。下程欲選披襟處，滿眼赭桐兼佛桑。
數峰回抱隔烟林，一簇招提十里深。祇合步行尋石徑，不宜呵喝入松陰。遥分畫手援毫意，暗起詩人得句心。梅嶺笙歌上高處，孤猿幽鳥減清音。
四兩玄參三兩松，麝香半分蜜和同。丸如彈子金爐爇，還似花心噴曉風。
綠楊垂線草鋪茵，觸處烟光舉眼新。一品也須妨白髮，千金莫惜買青春。鶑聲圓滑堪清耳，花豔鮮明欲照身。獨向此時爲俗吏，風流知是不如人。
開緘試雨前，須汲遠山泉。自遶風爐立，誰聽石碾眠。輕微緣入麝，猛沸却如蟬。羅細烹還好，鐺新味更全。花隨僧箸破，雲逐客甌圓。痛惜藏書篋，堅留待雪天。睡醒思滿啜，吟困憶重煎。祇此消塵慮，何須作酒仙。
悠悠風物四時新，苒苒山屏萬古春。多少江山人不看，却來江上看行人。
嫩雲零落樹參差，忽見千峰豁所思。酷愛似看名手畫，難題却憶古人詩。
日長春老職司閒，縱轡因尋負郭山。花氣半飄青靄外，泉聲多在白雲間。香燈肅肅嚴僧事，鐘梵蕭蕭爽客顔。坐有詩人樽有酒，擬拋城市宿禪關。
八桂提封接九疑，寶坊遊覽負心期。栴檀未睹生天像，琬琰空傳置寺碑。白玉毫光應照我，黄金色相竟留誰。靈川他日香雲裏，莫道凡夫見佛遲。
壞衲相過羽服迎，可憐□靜□營營。我思江上忘身計，師出山中乞寺名。振錫迴還心未住，布金圓□意方平。零陵泉石三湘最，莫踏□□□□□。
盛禮尊元服，嘉名重進賢。窮奢譏鵔鵲，極品貴貂蟬。就列峨章甫，瞻顔仰邃延。誰知遠遊制，寵錫自高天。
詘直明懷讓，球魚示有章。對敭資指畫，受命助心藏。慎重傳三世，榮華置滿牀。賢哉段太尉，爲國擊豺狼。
山玄水蒼重，進揖退揚清。靜有如圭德，行無變玉聲。韋弦非中度，蘭蕙欠鏘鳴。幾憶陪朝會，交相間九成。
至寶不自獻，韜藏亦英華。餘香被草木，秀擢幽巖花。
莫羨雙南美，休貪九牧珍。入懷寧讓粟，攫市不防人。越冶模良弼，燕臺禮上賓。徒誇滿堂富，永勝一經貧。
誰負連城美，須思韞櫝藏。輝山知稟異，被褐喻韜光。呂釣時終至，虞求禍是防。寧爲田父棄，莫作楚人傷。
寶氣媚長潯，明光法大陰。探龍殊九品，剖蚌盡千金。漢女飛昇跡，鮫人感泣心。任輕從彈雀，魚目莫相侵。
淥蟻含柔旨，清醇泛烈芳。帝樽甘露醴，天宴碧霞漿。千釀富難敵，萬錢酬亦當。宜遵三爵禮，莫羨百壺章。
真上堪修貢，甘泉代飲醇。劉崑求愈疾，陸納用延賓。顧渚傳芳久，灉湖擅價新。唐賢經譜內，未識建溪春。
君子憐無改，詩人賦有喬。輕舟隨檜楫，深澗映山苗。偃蓋秦官遠，凌霜夏社遥。鶴棲知得地，柏悅見干霄。
青紫間朱丹，三湘五嶺間。充庖資爽口，泛酒助𨠑□。種色思圓月，叢生憶小山。郄枝曾入手，招隠更聊攀。
託質朝陽地，含芳改火時。錫圭裁細葉，栖鳳養深枝。雙樹憐銀井，孤生稱檿絲。龍門高百尺，梓漆讓華滋。
楊柳鬰氤氳，金堤總翠氛。庭前花類雪，樓際葉如雲。列宿分龍影，芳池寫鳳文。短簫何以奏，攀折爲思君。
客舍青青亂，名園鬰鬰斜。舊栽彭澤署，新植武昌家。翠幄隋堤密，金絲蜀道賒。狂夫少樊圃，有菀興無涯。
彼羨南陔子，其誰粉署郎。渥丹承露彩，紺綠泛風光。屢結騷人佩，時飄鄭國香。何須尋九畹，十步即芬芳。
陶令重時芳，鍾繇帝賫霶。清香宜桂酒，冷艷壓萸房。羽客長生助，騷人夕落傷。郊原多似是，甘苦冀情詳。
未展蓁蓁葉，先開灼灼華。武陵迷境域，御宿接煙霞。投我疇爲報，偷兒孰是家。春風南北起，別有洛陽花。
桃徑共無言，整冠防未然。折枝如薺苦，沉水若朱研。東苑瓊芳細，南居玉質堅。高穹指爲姓，合冠百嘉先。
瓊葉宮闈飾，瑶華樂府詞。和羹資倚相，止渴濟全師。七實連三實，南枝對北枝。同心將紫蔕，長恐失芳時。
真定如拳大，靈關爽口清。甘香朱蜜冷，脆破玉霜鳴。工苑司官屬，交枝播頌聲。誰知洛陽樹，海內佔先名。
魚戲煙莖細，龜巢粉蕊新。縫裳憐遠客，開幕想嘉賓。千葉松風畔，雙花柳渚瀕。翠芳天宴得，誰假涉江人。
好植蓬萊樹，無凝枳棘姿。鷄心藏密葉，羊角出高枝。外炳丹朱彩，中含石蜜滋。何當如尹令，見食玉文時。
綠枳憐同氣，黄橙共我鄉。厥包堪任土，其實可憐霜。天宴交枝異，君門並蔕祥。湘人無菲陋，曾用薦陶唐。
綿瓞憐同蔕，鋤耰莫誤芸。浮泉滋紺質，巾綌透清芬。積石三年熟，瑶池五色文。靜思空洞美，寧問邵平君。
葭茁迎春早，山芮得地高。堪書同細带，入詠似青袍。弱力綿綿葛，微香蓼蓼莪。王孫何處在，楚思徧江皋。
材妙嶧陽枝，絃調野繭絲。清音飛雉操，雅曲白駒詩。屬意山水際，寄聲鸞鳳時。南薰如在御，忠義必傾思。
軒后更張妙，羲和舊制存。絙絃參廟樂，疏越薦犧樽。趙女宣孤憤，湘靈寫斷魂。仲由無雅吹，何必鼓丘門。
莊籟知天理，虞韶見帝心。輕清楊柳曲，和樂鳳凰音。翼展編筠密，中虛鏤玉深。吳門休鼓腹，仙侶好追尋。
煙篠裁圓直，霜匏鏤密深。雅將鏞間奏，清與磬同音。隋作工何妙，媧傳制可尋。師夔如審曲，知我發生心。
衡陽裁翠簳，夢澤剪霜柯。妙制非丘仲，知音賞列和。賦因懷舊得，曲爲寫情多。三弄青溪側，風流奈爾何。
未辨吳宮鷺，誰收駱越銅。抑揚三今內，和樂五音中。美玉隨天仗，靈夔集帝功。雷門休冒布，方叔笑愚聾。
不假分曹進，非同博塞游。謝安方料敵，祖納正忘憂。窺豹仙枰晝，迷風石海秋。金門誰國手，一局賭宣州。
妙製剡溪人，多名錦水春。卷疑方絮重，開覺露桃新。左氏三都貴，張芝徑寸珍。謝公如就乞，九萬一纖塵。
霜距金犀利，煙毫枳棘銛。綠沉裁鏤管，翠羽飾雕奩。几格朱黄雜，臺牀竹素兼。古今資日用，錯綜盡洪纖。
積羽貽深戒，爲梁藉衆材。採菱浮苑囿，鳴鶴泛池臺。雲映孤篷去，潮隨兩槳回。南風鸜鵒艗，知是故人來。
任重材惟美，多工制不僭。七香參鶴駕，五色間鸞軒。沙路茱萸輞，香風翡翠轅。莫矜流水妙，須畏叔孫言。
天道弛張中，爲箕學有宗。六材皆妙物，三制盡良工。招我見詩意，遺人觀禮容。弨兮辭且美，帝賚示疇庸。
五善貴和容，榮觀萃澤宮。循聲知得禮，上列見多功。盡志三正內，矜能一發中。無輕秉籌者，百中出羣公。
漢室千金重，耶溪百鍊精。干星彰利器，出水示神兵。斬佞朱雲志，留亡季札情。何須麾晉鄭，自有倚天名。
庖刀多餘地，鉛銛信可嗟。割雞譏邑政，買犢勵田家。鞞䩬窮華妙，龍熊辨等差。學操言可復，呂贈意無涯。
示信流千古，頒榮徧萬方。帝緘金縷細，天印玉文長。雀馬嚴君政，龜蛇辨國章。何當携棗篆，回首謝銀黄。
南楚佳名舊，西都妙製稀。風輕摇美璧，香細透明機。翠羽翻羅幄，龍文壓錦帷。蘭宮將桂殿，日用覺光輝。
著位時專絕，鋪筵罄恪恭。魯堂曾子避，漢殿戴憑重。黼繡矜華靡，莞茅助禮容。軒皇膺帝錫，瑶彩映昂顒。
妙盡三才象，精皆九貢金。克商遷洛邑，興漢出汾陰。郜賂慙非道，秦求愧醜心。觀銘知考甫，傴僂戒何深。
外寫龍鸞質，中含日月輝。帝家金錯重，人世玉榮稀。掩匣隋珠秘，開奩趙璧歸。不須矜百鍊，軒鑑洞幽微。
雲母功無比，蒲葵用有餘。九華曹植賦，六角右軍書。皎皎蟾輪薄，蕭蕭雉尾疏。曾窺五明伏，鶴羽映鸞車。
影抱銅芝直，光摇鑄鳳圓。叢花生木蓼，凝蜜墮金蓮。積貨徒供爨，當官竟不燃。曾窺司烜氏，明燧奉高天。
著象本沉潛，成形莫我厭。秉陰彰至信，厚載示流謙。右轉羣生遂，東頃萬壑兼。寰區今底定，不用八龍占。
鞭石滔滔遠，填烏歲歲新。七星橫巨浸，半月映長津。永固騫崩勢，終無揭厲因。時逢題柱客，不見脫輈人。
不起纖塵讓，寧辭一簣勞。始從拳石大，終致極天高。蓮頂觀歸馬，蓬壺見負鼇。器車呈上瑞，繩檢秘崇褒。
楚望爲南紀，岷源始濫觴。雙流沿蜀道，九派出潯陽。桃葉行歌遠，芙蓉摘採長。衝風休破浪，靜練正交光。
擘華鑿龍傾，長源接杳冥。潤應逾九里，清必契千齡。箭浪奔霆電，滎光焰日星。聖皇圖奧事，真祖有祥經。
積潤容零露，無涯任酌蠡。浮空長浴日，表聖不揚波。江漢源流衆，蕃夷島嶼多。客槎如可泛，咫尺是星河。
自保猗猗綠，誰憐冉冉根。紫花含鳳實，繡籜抱龍孫。掃月仙壇靜，摇風雪霧昏。彤竿思化杖，紺葉想開樽。
舞穴標祥異，巢阿表盛明。靈音諧律本，綵羽應陽精。去必翔千仞，來皆叶九成。上林堪飲啄，竹密醴泉清。
警露青冥外，沖天食息間。金衣游太液，玉羽下緱山。松見千年偃，丹知九轉還。雲心在蓬閬，枝粒不相關。
刷羽幽棲地，啼春上苑間。金衣何睍睆，簧舌苦綿蠻。百囀情無及，遷喬迥莫攀。可憐求友意，出谷便關關。
受署司分氏，開祥簡狄心。風簾雖易偶，巢幕亦難任。兩兩差池羽，翩翩下上音。曲江何感憤，託意動微吟。
飲啄遶藩籬，無聲乏羽儀。銜環誠可念，穿屋奈終卑。鴻鵠非予忖，鸞皇不汝欺。莫輕蟬飲露，挾彈鎮相隨。
仁里徊翔久，層巢返哺頻。九雛依百峙，三足託重輪。聲爲空營樂，心因止屋馴。夜啼休度曲，丹白瑞無倫。
匣照光芒裏，熏爐想像間。營巢登大歲，採粟上仙山。玉璞驚心起，星河盡力還。上林無限樹，枯枿莫登攀。
心極鵬摶遠，形將鶚立孤。尚慙同隼擊，寧肯截鴛雛。六翮風雷疾，雙骹枳棘枯。大蒐如展禮，聊用助三驅。
避繳非無意，隨陽自有期。飛霜聯伯仲，叫月應壎箎。小雅宣王什，登歌武帝辭。青冥時矯翼，燕雀爾焉知。
雉操揚琴奏，名翬拂扇塵。其文伊洛地，厥貢越裳人。幾爲郎官集，還因今邑馴。山梁時飲啄，媒翳莫朝親。
戒旦知霄漏，棲塒識晚陽。花冠誠可愛，芥羽亦難防。祝祝時求友，咬咬獨擅場。自當陳玉質，寧止化陳倉。
魯史標嘉瑞，周詩頌太平。屢遊靈畤地，數立紀年名。矩步規行跡，含仁抱義情。盛時期在囿，五緯想儲精。
高山多蟄獸，爾族載聲詩。趙夢膺天命，周畋得帝師。當前忠至矣，碎掌果於斯。好俟東胡獻，神靈錫祐時。
雄文彰炳變，麟史載於菟。莫負編鬚勇，須懷履尾虞。恥將豺共棄，忍與兕爲徒。嘯谷非威怒，風從懾萬夫。
出必彰明盛，來當表慶隆。野心知楚子，疐尾見周公。仲德牽衣惠，烏孫飼乳功。金行鍾粹白，冬獻莫雷同。
炳蔚西方美，羣居即谷陰。人文窮燮妙，將略取名深。飾用千金直，韜藏七日心。會當窺落落，莫向管中尋。
教戰誠無敵，充庭實可嘉。指蹤知拜處，服習認葩花。遠視慙剛鬣，深藏惜素牙。十牛雖此夭，可奈可巴蛇。
食野甘榆棘，乘流接海鯨。駭雞稱國寶，辟水得天名。巴浦千年跡，黄支萬里程。至循來禁籞，六擾莫心驚。
行不傷田畝，饑無壞果林。渡雲連臂飲，宿月擁條吟。愈疾知調氣，消憂學定心。沐猴多損物，遠矣莫相侵。
賦命斯千載，登仙託五雲。發祥呈玉質，標異冠星文。食薦時鳴野，遊林或命羣。白環何日至，真祖有前聞。
三窟同蜫蟄，平岡若電驅。爰爰依枳棘，肅肅避罝罦。已得思烹犬，其亡尚守株。何當華桂畔，宿月翫雲衢。
安問謝張綱，依憑恃堞長。獲三當戰狩，用一勝千羊。冰渡憂濡尾，風嗥樂在梁。莫言無粹白，九尾薦佳祥。
服箱譏睆彼，其耳動來思。不負葭芻惠，終成稼穡資。瑩蹄知愛矣，騂角肯忘之。好放桃林野，銷兵是此時。
蹀躞追風足，權奇汗血軀。沙丘逢駿骨，澣海得名駒。天驥千金直，龍媒萬里途。王良如在銜，下駟敢前驅。
千足比侯封，矜矜莫可窮。觸藩難進退，荷箠易西東。鄭伯牽降辱，初平叱化功。律和當薦瑞，願牧上林中。
不操千金寶，思觀九色虯。負圖鍾上聖，銜燭照窮幽。但仰飛天大，寧聞戰野憂。沃焦須霈澤，莫道我無求。
戲葉復依蒲，登龍是去途。何煩垂翡翠，未肯畏鵜鶘。已負吞舟大，終無涸轍虞。濠梁寧足樂，相忘在江湖。
江湖各相忘，魚蝦同一波，樂哉樂哉。莫貪釣上餌，去□鼎中羹，戎哉戎哉。
居蔡推神物，巢蓮表聖君。膺期千歲色，垂世九疇文。惠向銜珠辨，靈從顧印分。自諳宮沼樂，錫貢任江濱。
起蟄良時在，鳴風異稟存。大能吞巨象，長可遶崑崙。出笥彰嘉慶，銜珠報厚恩。由來稟龍質，靈化出山門。
蘭畹炎飈息，莎階霽景凉。宵征循屋漏，晝伏避陽光。具體微雨顯，餘輝有若亡。惟憐資學者，熠燿滿紗囊。
熠耀非吾族，蠨蛸莫我知。韓憑飛處妬，莊叟夢時疑。瓊玉含芳細，絲篁度曲遲。自當同羽化，蟬范任冠緌。
齊女幽憂後，幽時興詠中。曉寒初飲露，夕燥正含風。翼若裁綃薄，心如鼓橐空。貂冠如見用，清白勵王公。
幾集元規會，曾留子建題。東南當日出，西北與雲齊。帝里五百尺，仙家十二梯。吹簫多感激，丹鳳竟相携。
不效燕昭置，終貽子罕羞。吳都矜四達，楚國炫三休。好卜登春樂，無增累卵憂。玄都有瓊構，何日從真遊。
玉女潛窺久，偷兒竊覘頻。綺疏環禁掖，青瑣近嚴宸。靜聽翰音異，遥觀列岫新。好開虛白室，雲母若冰輪。
始向龜圖妙，爰從鳥跡成。偃波如制妙，例薤更難精。蔡表崩雲重，曹章綴露輕。憶曾思刻玉，瓊簡鏤金英。
鷹鶻騰雙眼，龍蛇繞四肢。
背裝花屈膝，白打大廉斯。進前行兩步，蹺後立多時。
珊瑚新筆架，雲母舊屏風。
梅花過嶺路，桃葉渡江船。
泣珠泉客通關市，種玉仙翁寄版圖。
楚子夢雲鈴閣密，郢人歌雪射堂開。
九萬里鵬重出海，一千年鶴再歸巢。
千金家累非良寶，一品高官是强名。
內翰拜時髭擊地。
吾皇寬大容尸素，乞與江城不計年。
物華如陣筆如鋒，沈謝曹劉是七雄。
鶑驚鳳輦穿花去，魚畏龍顔上釣遲。
戴歸雙綵勝，就賜五辛盤。
四序開新曆，三光肇載陽。
即席椒花頌，延年柏葉觴。
天和無爄惡，何用磔雞禳。
稱觴一之日，祝聖萬斯年。
氣候靈臺上，書觀雲闕前。
遥聞甘似醴，不特在金莖。
朝朝薦天酒，寧讓服雲牙。
瑞露零宵極，仙盤奉帝家。
帝奬甘露醴，天宴碧霞漿。
白雪芬芳玉有香。
遊聲裊裊尋將遍。
鶑栖清艷魂應爽，蝶醉穠香舞更顛。
自然堪下淚，何必更殘陽。
子美集開詩世界。
天門九重開，終當掉臂入。
綠楊垂手舞，黄鳥緩聲歌。
幾處園林蕭索裏。
逐朵檀心巧勝栽。
吹開吹落任東風。
清香誰許比荼蘼。
水邊遥見久停橈。
照湖方干吟格高，搜清研奇含爛毫。天中無雲水中月，虛明晶曜忘迴舠。
千巖萬壑爭清奇，天地靈秀應無遺。吟舟恐在碧霄上，湖心澄波涵月時。
僧中憶藝本超羣，釋氏蒙求見討論。儒行合爲文暢侶，詩名雅作貫休孫。心燈久已傳宗意，命服仍嘗錫帝恩。宴坐栴檀消篆字，眼前闤闠任囂喧。
囊書空自負，早晚達明君。
千林如有喜，一氣自無私。
屢在仙遊亭上醉，仙遊洞裏杳無人。他時鳴鶴歸滄海，同看蓬萊島上春。
古寺清江上，維舟夕照前。山根盤到海，塔影直侵天。蘿月空禪石，霜鐘落客船。秋風懶回首，送目入雲煙。
元秀峰前累世居，聖朝旌表振門閭。四方來客多登第，一邑爲儒喜讀書。詩閣夜聞吟木狖，水亭晴見戲荷魚。石嬌華表溪山裏，晚景寒烟盡不如。
朝馮玉几言猶在，夜啟金縢事已非。
詩題：永慶寺首句：巖扉開早凉。
詩題：遊頂破二山凈居院首句：入門松桂深。
詩題：破山興福寺首句：雲門十里長。
欲呼雲雨沃焦田，裊裊籃輿入翠煙。萬仞孤高隨鳥道，一潭澄碧快龍眠。浮丘黄帝真成道，漢武秦皇謾學僊。但願甘霖慰枯槁，豈知衰朽得神憐。
疊巘障南國，攢峰頂半空。朝昏長見日，晴晦預知風。樹枿千年在，嵐光四面通。名山今日睹，奇秀兩無窮。
地靈通十洞，山邃宅諸僊。怪似龍逢霹，高疑劍倚天。巖端鎖丹竈，石罅逗溫泉。却憶登樓堞，徒能見巨然。
生公曾說法，聽石尚孱頑。雁塔晴觀海，松門夜閉山。林喧羣。
羊腸鳥道無人到，寂寞雲中一箇人。
上苑烟花迥不同，漢皇何必幸回中。花枝冷濺昭陽雨，釣線斜牽太液風。綺萼惹衣朱檻近，錦鱗隨手玉波空。小臣侍宴驚凡目，知是蓬萊第幾宮。
簫鼓聲中浪渺瀰，古楓陰砌蘚封碑。行人到此自恭肅，不似巫山雲雨祠。
康樂悟玄機，寂寥此棲息。經翻貝葉文，臺近蓮華石。
句吳奇勝絕無儔，更見松江八月秋。震澤波光連別派，洞庭山影落中流。汀蘆擁雪藏魚市，岸橘風香趁客舟。清興不窮聊一望，烟空雲霽倚層樓。
水石一欄桿，僧歸四山靜。携琴譜澗泉，月浸夜深冷。
疏鐘天竺曉，一鴈海門秋。
每歲沉檀來遠裔，累朝珠玉實皇居。今辰內府初開處，充牣尤宜史筆書。
七閔山水多才俊，三歲奇童出盛時。家世應傳清白訓，嬰兒自得老成資。初嘗學步來朝謁，方及能言解誦詩。更勵孜孜圖進益，青雲千里有前期。
瑣闥往年司制誥，共嘉藻思類相如。蓬山今日詮墳史，還仰多聞過仲舒。報政列城歸覲後，疏恩高閣拜官初。諸生濟濟彌瞻望，鉛槧諮詢辨魯魚。
承明近侍究儒玄，苦學勞心疾已痊。善保興居調飲食，副予前席待多賢。
盡日臨流看水色，有時隠几聽松聲。徧遊萬壑成嘉遁，偶出千峰翫治平。
懿辭碩畫播朝中，造膝詢謀禮遇豐。文石延登彰順美，高牙前導表疇庸。書生仗鉞今尤貴，舊里分符古罕逢。晝錦買臣安敢比，黄樞早日接從容。
踐歷功皆著，諮詢務必成。懿才符曩彥，佳器貫時英。俾展經綸業，旋陞輔弼榮。嘉亨忻盛遇，盡瘁罄純誠。均逸明恩洽，疇勞茂典行。白麻三殿曉，紅斾九衢平。雖輟凝嚴任，尤增倚注情。擁旄辭帝闕，頓轡望都城。風景高秋月，煙波幾舍程。想卿懷感意，常是夢神京。
止觀心地法，色相本皆空。禪慧明宗性，超然萬法中。
禮闈選士古稱難，都爲陞沉咫尺間。較藝清時公道在，掄材應得惠人寰。
盛時選士貢闈開，殿宇聞風獻藝來。心似權衡求實效，勿教蓬蓽有遺才。
寅奉昌圖紹慶基，選掄多士叶前規。鄉閭薦拔期無濫，草澤搜羅詎有遺。德舉況逢全盛日，計偕咸造廣場時。春官任職當求善，宗伯掄材務得宜。侍從名儒當委任，藝文公道辯妍媸。佇伸衡鑑裁深念，允協菁莪樂育詩。
四海爲家寶緒隆，旁求文雅振儒風。命鄉隨計來多士，較藝掄材有澤宮。簪紱近臣當顯任，絲綸深旨論丹衷。旰宵汲汲予存念，夙夜孜孜爾徇公。名實豈惟衡鑑內，賢能皆萃網羅中。佇觀翹楚登時用，布政分憂協庶功。
早自外朝登近侍，克符昌運振嘉名。一參黄閣推良畫，再陟鴻樞顯至榮。該博古今堂獻納，勤勞夙夜每專精。石渠撰述多文備，日觀封崇大禮成。宰府調元心匪懈，真宮兼職望彌清。龍樓進秩恩尤異，熊軾爲藩任不輕。二浙奧區期惠化，三吳佳致悅高情。重重山水舟中見，處處壺漿陌上迎。既肅邇遐安外域，更分宵旰撫黎氓。予衷側席方毗倚，佇有甘棠播頌聲。
混元爲教合醇精，視之無迹聽無聲。唯有達人臻此理，逍遥物外事沈冥。浮雲舒卷絕常勢，流水方圓靡定形。乘興偶然辭澗戶，談真俄爾謁王庭。順風已是聞宗旨，枕石還期適性情。玉帛簪纓非所重，長歌聊復寵歸程。
海霞照灼散青烟，歷歷星榆在曉天。松韻寒烟絕世態，鶴翔高頂應鳴絃。
春律行將半，繁枝忽競芳。霏霏含宿霧，灼灼艷朝陽。戲蝶棲輕蕊，遊蜂逐遠香。物華留賦詠，非獨務雕章。
翠萼凌晨綻，清香逐處飄。高低臨曲檻，紅白間纖條。潤比攢溫玉，繁如簇絳綃。盡堪圖畫取，名筆在僧繇。
四靈之長惟虬龍，虬龍變化故難同。三茅福地羣仙宅，靈物潛形在此中。池內仙人馴擾得，至今隠現誰能測。乘雲蠢動獨標奇，行雨嘉生皆荷力。常人競取暫從心，才出山楹兮無處尋。中使勤求深有意，欲獻明庭兮陳上瑞。初獻一龍朝魏闕，偶挹二龍離洞穴。人心龍心若符契，一去一住何神異。我睹真龍幸不驚，至誠祝龍龍好聽。但祈風雨年年順，庶使倉箱處處盈。
西方大聖號迦文，接物垂慈世所尊。常願進修增妙果，庶期饒益在黎元。
銳旅懷忠節，群胡竄北荒。堅冰銷巨浪，輕吹集隹祥。繼好安邊境，和同樂小康。
文苑垂清譽，朝端仰盛才。嘉猷毗萬路，奇遇列三台。勤職興居爽，辭榮奏疏來。疇咨登百揆，異數冠中臺。巨屏揚旌去，名藩晝錦回。君臣相厚意，瞻望兩徘徊。
名閱誇詹氏，新居古五雲。擢科魁衆士，拔萃喜超羣。禮肅人畏敬，臚傳世共聞。好將多錦繡，五色耀龍文。
一門三刺史，四代五尚書。他族未聞有，朕今止見胡。
該明聖典通今古，發啟沖年曉典常。
酣醉皮裘思晦跡，行高終自有人知。
臣守但當守公法，馳騖苟進何可取。
築臺拜日恩雖厚，躡足封時慮已深。隆準早知同鳥喙，將軍應起五湖心。
水繞門牆竹繞堂，滿窗春綠更山光。坐來苔蘚侵衣潤，吟處松花落硯香。汀鷺雙雙翻亂石，溪風裊裊弄修篁。遊人暫得幽閑趣，時带茶烟下上方。
晴紅烟綠襯虛亭，公退因來得野情。落日東風懶歸去，擬將薄祿換溪聲。
越布縫單衾，燈青月黄淺。精魂度江水，適去無近遠。濕沙平朔天，宿鳥踏古篆。巨潮淹積石，瘦白澀無蘚。櫓響期西陵，蒼岑屏曲展。夙齡賤登臨，今日生健羨。汀洲逢故妾，振袂指吳苑。向人呼舊官，血泣慚孤蹇。
莫學江淹擬惠休，碧雲才調已難酬。懷君知有關山夢，開卷如逢水石秋。不得歸來作都講，自慚名宦正悠悠。
祓禊標春巳，歌時慶魯雩。禁園宣密宴，玉饌賜天厨。班序參三殿，衣冠盛兩都。雲罍傾上席，寶馬鬧長衢。帝澤恩何重，春風節已徂。歸來白虎殿，微詠共操觚。
抱病經清暑，空庭掃紫苔。花籬妨蝶過，桐井引禽來。徒有文園渴，更有漳浦才。可憐餘滯骨，無復動心灰。
朱華始沈泉，池塘恰雨天。鷺頭飄雪暗，荷腹蕩珠圓。風遞誰家笛，聲衝幾里烟。拂波輕重起，隔樹往來傳。瀝瀝雖侵漢，遥遥已雜□。天龍吟轉樂，石韻更相連。謾讀襄王賦，虛誇子晉仙。寧同向散騎，腸斷向漪漣。
天上人間重此宵，新情舊恨兩迢迢。漢宮露密罘罳冷，秦殿燈深羯鼓焦。香粉溟濛篩綺席，蛛絲千萬絡煙霄。牽牛何事勞烏鵲，不使虹蜺駕作橋。
秋氣元清切，明蟾千里心。金盤上河側，玉水浸樓陰。閨怨有消歇，客愁無淺深。關山今夜裏，星斗共沉沉。
天慘嚴霜厚，神清宿雨微。枝空蟬擬脫，巢冷燕謀歸。白日蓮塘夢，紅紗水國衣。錦書知未了，軋軋弄鳴機。
薛九三十侍中郎，蘭香花態生春堂。龍盤王氣變秋霧，淮聲哭月浮秋霜。宜城酒煙濕羈腹，與君强舞當時曲。玉樹遺辭莫重聽，黄塵染鬢無前綠。我聞襄陽白銅鞮，荒情古艷傳幽悲。淒凉不抵亡國恨，塵中苦淚飛柔絲。洛陽公子擎銀觴，跪奴和曲生輝光。茂陵旅夢無春草，彤管含羞裁短章。
花銷秋老白日短，敗紅荒綠迷空館。擬將清血灑昭陵，幽谷蛇啼半山晚。十年辭家勤獻書，王孫不許延公車。江頭祖廟祭無血，重門生草寒離離。我有黄金三尺劍，姦骨無痕古波艷。佩入函關無故人，玉握凋零七星暗。
悲哉天寶時，帝耄政不修。寵幸尊婦人，陰極陽已柔。外戚盛本枝，櫛比封列侯。丞相大將軍，備位甚悠悠。天下安既久，積漸力不周。車服金玉煥，黎庶饑寒愁。驪山溫泉宮，晝幸與夜遊。一遊百司備，萬費一日休。雖能心自快，化作神稷憂。國忠恣吞噬，林甫懷姦偷。胡雛據太原，鐘鼓無計收。黄塵滿長安，慘黷九廟羞。唐天未使絕，返正知疾瘳。自茲遊賞地，荆棘生荒秋。舊物悉已廢，蜘蛛挂重樓。覽者咸寒心，一過三迴頭。因知帝王業，堅固宣鴻猷。豈可信嗜欲，侮弄生瘡疣。雕牆峻宇誡，簡牘況有由。翻思黍離章，續之應可仇。
曾見南兵苦，征遼事亦如。金瘡寒長肉，紙甲雨生蛆。山小虀霜骨，河枯臛腐魚。黎元無處哭，丁戶日相疏。
清風習池上，落日峴山西。使君來問俗，聽唱白銅鞮。
暫謁明光拂斗槎，杖蔾歸去赤城霞。琳宮重啟仙人室，金闕新辭太帝家。祇自運心奔白日，何須擲米作丹砂。雲章賜重崆峒遠，還向懸岑鍊五芽。
拂衣台嶺舊林泉，命服蘭芽奪目鮮。一念不居常在定，十分無悶盡安禪。霜含庭栢依稀老，月到經窗暗澹圓。蠛枕沈迷難話別，半橋衰柳鎖寒烟。
午橋莊上千竿竹，綠野堂中白日春。富貴極來唯歎老，功名高後轉輕身。嚴更未報皇城裏，勝賞時遊洛水濱。昨日庭趨三節度，淮西曾是執戈人。
門前飛楊花，屋後惡水鳴青蛙。案上兩卷書，堯典與舜典，留與添丁作生涯。
旌表華林盛，儒官寄翠微。科名新伯仲，孝行舊光輝。雲影陰書幌，松花濕道衣。自慚方試吏，爭得去忘機。
深溪高岸罩秋烟，颯颯江風向暮天。凝潔月華臨靜夜，一叢叢蓋釣魚船。
莫歎鬢如雪，且教心似灰。
世上何人號最忙，紫微失去張君房。
雙蜂上簾額，獨鵲裊庭柯。
綠章封事緘初啟，青鳳求凰尾乍開。
子美無情甚，都官著意頻。
好開今日太平基，萬里山河歸掌握。
湖水混空碧，憑闌凝睇勞。夕寒山翠重，秋凈鳥行高。遠意極千里，浮生輕一毫。叢林數未遍，杳靄隔漁舠。
水氣并山影，蒼茫已作秋。林深喜見寺，岸靜惜移舟。疏葦先寒折，殘虹带夕收。吾廬在何處，歸興起漁謳。
平皋望不極，雲樹遠依依。及向扁舟泊，還尋下瀨歸。青山連石埭，春水入柴扉。多謝提壺鳥，留人到落暉。
浩蕩彌空闊，霏霏接水濆。舟移忽自却，山近未全分。凍軫間清泛，溫鑪接薄薰。悠然詠招隠，何許嘆離羣。
弭棹危橋外，霜村乍夕陰。田園向野水，樵採語空林。白鳥歸飛遠，青山重複深。那堪遲新月，誰復賞微吟。
滄洲白鳥飛，山影落晴暉。映竹犬初吠，弄舡人合歸。水波隨月動，林翠带烟微。寺近疏鐘起，蕭然還掩扉。
猿鳥清絕，林蘿擁翠微。步穿僧徑出，肩搭道衣歸。水墅香菰熟，烟崖早笋肥。功名無一點，何要更忘機。
園井夾蕭森，紅芳墮翠陰。晝岩松鼠靜，春塹竹鷄深。歲課非無秫，家藏獨有琴。顔原遺事在，千古壯閑心。
衡門鄰晚島，環堵背寒崗。片月通蘿徑，幽雲在石床。客遊拋鄠杜，漁事擬滄浪。管樂非吾尚，昂頭肯自方。
竹樹繞吾廬，清深趣有餘。鶴閒臨水久，蜂懶採花疏。酒病妨開卷，春陰入荷鋤。嘗憐古圖畫，多半寫樵漁。
門徑獨蕭然，山林屋舍邊。水風清晚釣，花日重春眠。苒苒苔衣滑，磷磷石子圓。人寰諸洞府，應合署閒仙。
晚來山北景，圖畫亦應非。村路飄黄葉，人家濕翠微。樵當雲外見，僧向水邊歸。一曲誰橫笛，蒹葭白鳥飛。
中峰一徑分，盤折上幽雲。夕照前村見，秋濤隔嶺聞。長松含古翠，衰藥動微薰。自愛蘇門嘯，懷賢思不羣。
岸幘倚微風，柴籬春色中。草長團粉蝶，林暖墜青蟲。載酒爲誰子，移花獨乃翁。於陵偕隠事，清尚未相同。
屐齒徧庭深，時爲擁鼻吟。微風引竹籟，斜月轉花陰。靜賞應難極，孤懷自不禁。蒼然小池上，烟露達青岑。
衡宇日蕭寂，高舂猶掩扉。春風似有舊，社燕亦重歸。覽照老已具，開樽人向稀。頹然此心曲，持底屬芳菲。
柴門鮮人事，氛垢頗相忘。愛彼林間靜，復茲池上凉。託心時散帙，遲客復携觴。況有陶籬趣，歸禽語夕陽。
蘭杜裛衰香，開扉趣自長。寒烟宿墟落，清月上林塘。意想殊爲適，形骸固可忘。援琴有餘興，聊復寄吟觴。
衡茅林麓下，春色已微茫。雪竹低寒翠，風梅落晚香。樵期多獨往，茶事不全忙。雙鷺有時起，橫飛過野塘。
殘雪照籬落，空山無俗諠。雞寒懶下樹，人晏獨開門。廢圃春榮動，回塘霧氣昏。誰家歲酒熟，輟棹憶西村。
垂成歸不得，危坐對滄浪。病葉驚秋色，殘蟬怕夕陽。可堪疏舊計，寧復更剛腸。的的孤峰意，深宵一夢狂。
詩懷動歎嗟，馿立帽陰斜。雨濼生新鹻，茅叢夾舊槎。午烟昏獨店，岡路透誰家。幾日江南興，扁舟泊岸沙。
下傍盱眙縣，山崖露寺門。疏鐘過淮口，一徑入雲根。竹老生虛籟，池清見古源。高僧拂經榻，茶話到黄昏。
兼琴枕鶴經，盡日卧林亭。啼鳥自相語，幽人誰欲聽。半闌花籍白，一徑草盤青。何必對樽酒，此中堪獨醒。
亭在江干寺，清凉更翠微。秋階響松子，雨壁上苔衣。絕境長難得，浮生不擬歸。旅懷何計是，西崦入斜暉。
金井前朝事，林僧問不知。綠苔欺破閣，白鳥占閒池。清楚曾經晉，荒唐直到隋。南廊一聲磬，斜照獨凝思。
馿僕劍裝輕，尋河早早行。孤烟開道店，平野喝農耕。老木迴堤暗，初陽出浪明。羈遊事無盡，塵土拂吾纓。
幾許摇鞭興，淮天晚景中。樹林兼雨黑，草實著霜紅。膽氣誰憐俠，衣裝自笑戎。寒威敢相掉，獵獵酒旗風。
高鴻多北向，極目雨餘天。春滿吳山樹，人登汴水船。吟生千里月，醉盡一囊錢。肯便懷鄉邑，時清復少年。
老去已多病，況當梅雨時。山空門自掩，晝永枕頻移。晚燕巢猶濕，新篁籜未披。若非求仲至，誰復問棲遲。
冷話復長吟，俱非俗者心。空齋留並宿，幾度夢相尋。鳥亂槐枝折，烟微雪氣侵。如何急前去，羸馬萬山深。
閒看是斯文，無秦擬自焚。病來兼萬事，休去負深雲。直語時多忌，幽腸俗不分。如何麋與鹿，猶此傍人羣。
拂石玩林壑，曠然空色秋。歸雲带層巘，疏葦際滄洲。固自堪長往，何爲難久留。庶將濠上想，聊作剡中遊。
酒酣相向坐，別泪濕吟衣。半夜月欲落，千山人憶歸。亂塵終古在，長瀑倚雲飛。明日重携手，前期易得違。
湖上玩佳雪，相將惟道林。早烟村意遠，春漲岸痕深。地僻過三徑，人閑試五禽。歸橈有餘興，寧復比山陰。
積水凝懸館，船寬或結樓。一窗方寄傲，二巷忽同遊。怨慕採菱曲，蒼茫拾翠洲。微風起蘋末，歸路滿清愁。
門對遠岑青，常時亦懶扃。久貧慚嗜酒，多病負窮經。鶴迹秋偏靜，松陰午欲亭。蜀莊何足問，惟解事沉冥。
林表飛來色，猶憐久卜鄰。沿洄一水路，夢想五天人。謝絕空園草，沉冥滿几塵。暮雲如有得，寧謝寄聲頻。
歸路過東關，行行一錫間。破林霜後月，孤寺水邊山。頂笠衝殘葉，腰裝歇暮灣。香燈舊吟社，清思逐師還。
弭蓋入衡宇，相看情獨深。蕭疏秋樹色，老大故人心。佳話頻移晷，清飆幾拂襟。寥然長卿壁，題此比兼金。
午日猛如焚，清凉愛寺軒。鶴毛橫蘚陣，蟻穴入莎根。社信題茶角，樓衣笐酒痕。中餐不勞問，筍菊凈盤罇。
一院掩蕭森，晨凉又夕陰。鶴應輸靜立，蟬合伴清吟。著壁雲衣重，通簾竹翠深。卧屏來看否，天姥雪千尋。
囊集暮雲篇，行行肯廢禪。青山買未暇，朱闕去隨緣。茗試幽人井，香焚賈客船。淮流遲新月，吟玩想忘眠。
青山日已遠，香裓漸多塵。應愛淮流上，聊逢月色新。孤禪安逆旅，警句語誰人。復有傷離客，中林病過春。
春潮上海門，歸雁遠行分。千里倦行客，片帆還送君。酒波欺碧草，歌疊裊晴雲。來歲東堂桂，聊酬一戰勛。
相送不覺遠，離亭寒日斜。川途分野色，僮御想京華。背水當公戰，凌雲屬賦家。前春得意處，酣燕上林花。
馬援疏蠻邑，銅標何可窮。人烟時亦有，海色自如空。髭髮梅分白，旌旗瘴減紅。惟應蒔藥罷，都在酒醪中。
上閣還旌節，明廷覲冕旒。清溪傾綺席，蠹簡壓歸舟。遠俗今無訟，閑田亦有秋。公期論爵賞，當拜富民侯。
同載闔閭人，衣囊覆氎巾。新烟赤岸暝，融雪太湖春。鐘遠移齋候，香遲上定身。當知舉如意，寶地雨花頻。
林間久離索，忽忽望西陵。靜戶初聞扣，歸舟又說登。野烟含樹色，春浪疊沙稜。幸謝雲門路，同尋苦未能。
越中分治罷，山水別來初。詩景多留石，船痕半載書。野程江樹遠，公宴郡樓虛。看塞嚴徐召，清風滿直廬。
林嶺藹春暉，程程入翠微。泉聲落坐石，花氣上行衣。詩正情懷澹，禪高論語稀。蕭閑水西寺，駐錫莫忘歸。
康樂遺蹤地，言歸已有期。江流富春闊，山沓括蒼危。錫潤飛晴靄，羅寒濾曉澌。東巖有幽石，應許折松枝。
金錫指歸鴻，田衣獵曉風。春江片席遠，松月一房空。新句別離後，舊山魂夢中。到京當袖刺，館閣盡名公。
被請閶門寺，扁舟積水遥。幾程衝臘雪，一飯泊村橋。岑色晴空映，檀烟遠吹飄。公臺悉餘鎮，講罷即相招。
渺渺大江流，沿洄過幾州。登艫忽此別，振錫未嘗遊。九子尋真界，千兵見假侯。松枝談妙字，鈴閣想遲留。
松下中峰路，懷師日日行。靜鐘浮野水，深寺隔春城。閣掩茶烟晚，廊迴雪溜清。當期相就宿，詩外話無生。
肄業寄僧房，暑天湖上凉。竹風過枕簟，梅雨潤巾箱。引步青山影，供吟白鳥行。明年重訪舊，身带桂枝香。
晞髮起初晨，中丘謝病身。空持白雲意，遥贈紫微人。畫轂坊門遠，蒼苔掖署春。元和舊文體，當許繼清塵。
前時春雪晴，林壑趣彌清。幾憶山陰講，兼忘谷口耕。樹叢歸夕鳥，湖影浸寒城。還肯重相訪，柴門掩杜蘅。
憶著胡居士，長看古佛書。衡門惟老母，一飯共寒蔬。墨迹多圖鶴，山名愛畫廬。幾回曾會宿，風雪滿庭除。
低折滄洲簿，無書整兩春。馬從同事借，妻怕罷官貧。道僻收閒藥，詩高笑古人。仍聞長吏奏，表乞鎖廳頻。
家近太行居，西歸壓一馿。同儕多及第，高論獨知書。名迹收藏遍，公卿扣謁疏。離愁不可寫，蟬噪夕陽初。
天竺秋重入，招提隔翠林。幾回聞桂子，無復隔山陰。峰曉雲衣破，溪寒石色深。捫蘿諸勝概，孤病負同尋。
關門却坐忘，一燼隠居香。午瀨懷泉瀑，秋耕負曉岡。道深玄草在，貧久褐衣荒。料得心交者，微吟爲楚狂。
極目半秋色，此情聊慘悽。行人古道上，落日破村西。劍飲無高會，驢遊困解携。祇因風與月，吾子有新題。
擾擾非吾事，深居斷俗情。石莎無雨瘦，秋竹共蟬清。劍在慵閑拂，詩難憶細評。寥然獨搘枕，淮月上山城。
禁寺諸供奉，如師藝學稀。粉輕昏古本，羅重拆秋衣。凈鹻生缾暈，連陰長竹圍。算應支遁馬，毛骨苦無肥。
遠宦風波隔，歸期歲月頻。天形孤鳥晚，烟色大江春。驛路向山郭，船檣留估人。高臺望不極，空使鬢華新。
懷想與君勞，區區未劇曹。深心頼黄卷，垂老愧青袍。臨事終存道，爲詩轉近騷。廬江五畝宅，歸去亦蓬蒿。
異代甘泉賦，誰當頌太微。無如摛藻妙，所惜賞音稀。漸遠江關樹，方單客子衣。扁舟艤何許，霰雪暮霏霏。
襟掩皂貂斜，晴鼙響水涯。箭翎沉白雪，貼暈破微霞。氣爲傍觀壯，言因决勝誇。細釵金捍彀，更憶五侯家。
高社似東林，修行歲月深。講多刪舊抄，齋早喚幽禽。上國名流重，諸方學者尋。長因對清話，山閣轉松陰。
賢才負聖朝，終日掩衡茅。尚靜師高道，甘貧絕俗交。晒碑看壁蠹，蒸朮拾鄰梢。却憶楊夫子，勞勞事解嘲。
未肯求科第，深坊且隠居。勝遊携野客，高卧看兵書。點藥醫閑馬，分泉灌晚蔬。漢廷無得意，誰擬薦相如。
惠愛復公清，三年報政成。絃歌敦雅俗，桃李藹春榮。縣治嘗遊刃，朝趨久彯纓。相門如有相，他日願持衡。
高亢近誰同，心閑愛子慵。居深避俗客，睡起聽鄰鐘。紙軸敲晴響，茶鐺煮晚濃。南齋屢招宿，幽話數諸峰。
肄業十年初，蕭然此飯蔬。何期桂枝客，來訪竹林居。香炷看新誥，塵痕拂舊書。回軒應睠睠，將與嶺雲疏。
妻兒終擬棄，舊識盡名賢。高節嫌趨世，常流笑學仙。金方燒易得，星度算來玄。祇說尋山去，相期已數年。
風騷推上將，千古聳威名。子美嘗登拜，昌齡合按行。籠紗疑旆影，擊鉢認金聲。唱和知誰敵，長驅勢已成。
風月騷人業，相傳能幾家。清心長有慮，幽事更無涯。隠奧誰知到，陵夷即自嗟。千篇如可構，聊擬當豪華。
詩流有匠手，萬象片心通。山落分題月，花摇刻句風。勞形忘底滯，巧思出樊籠。唐律如刪正，斯人合立功。
青鏤墨淋漓，珊瑚架最宜。靜援花影轉，孤卓漏聲遲。題柱吾無取，如椽彼一時。風騷兼草隸，千古有人知。
岸幘都旁若，窮搜無遁形。寫嫌僧閣窄，吟怕酒船停。絕頂寒曾上，閑門夜不扃。興闌猶拍髀，毫末視青冥。
花露濕晴春，秋燈落燼頻。祇緣吟有味，不覺坐勞神。寄遠情無極，搜奇事轉新。此魔降不得，珍重五天人。
矗方標勝概，讀處即忘歸。靜壁懸虛白，危樓釘翠微。清銜時亦有，絕唱世還稀。一片題誰作，吾廬水石圍。
唐賢存雅製，詩筆仰防閑。遞去權應緊，封迴債已還。带班猶恐俗，和節不妨山。酒篋將書簏，誰言季孟間。
數題留粉堵，還勝在屏風。坐讀棋慵下，眠看酒恰中。僧房秋色冷，山驛晚陽紅。更有栖遲句，家徒一畝宮。
顧我丘壑人，煩師與之寫。北山終日懸，風調一何野。林僧忽焉至，欲揖頃方罷。復有條上猿，驚窺未遑下。
塵事久謝絕，園廬方晏陰。鏗然郢中唱，伸玩清人心。況復對樽酒，百慮安能侵。何以比交情，松桂寒蕭森。
之子詠陟岡，別我歲時晏。後夜失羣鶴，高天著行雁。楚山遠近出，江樹青紅間。尊酒無足辭，離愁滿行盼。
湖水入籬山繞舍，隠居應與世相違。閑門自掩蒼苔色，來客時驚白鳥飛。賣藥比嘗嫌有價，灌園終亦愛無機。如何天竺林間路，猶到秋深夢翠微。
道著權名便絕交，一峰春翠濕衡茅。莊生已憤鴟鳶赫，楊子休譏蝘蜓嘲。潏潏藥泉來石竇，霏霏茶藹出松梢。琴僧近借南薰譜，且併閑工子細抄。
閑搭綸巾擁縹囊，此心隨分識興亡。黑頭爲相雖無謂，白眼看人亦未妨。雲噴石花生劍壁，雨敲松子落琴牀。清猿幽鳥遥相叫，數筆湖山又夕陽。
水天相映淡浟溶，隔水青山無數重。白鳥背人秋自遠，蒼烟和樹晚來濃。桐廬道次七里瀨，彭蠡湖間五老峰。輟棹遲迴比未得，上方精舍動疏鐘。
卧枕船舷歸思清，望中渾恐是蓬瀛。橋橫水木已秋色，寺倚雲峰正晚晴。翠羽濕飛如見避，紅蕖香嫋似相迎。依稀漸近誅茅地，鷄犬林蘿隠隠聲。
梅花開盡臘亦盡，春暖便如寒食天。氣色半歸湖岸柳，人家多上郭門船。文禽相並映短草，翠瀲欲生浮嫩煙。幾處酒旗山影下，細風時已弄繁絃。
爭得才如杜牧之，試來湖上輒題詩。春烟寺院敲齋鼓，夕照樓臺卓酒旗。濃吐雜芳薰巘崿，濕飛雙翠破漣漪。人間幸有蓑兼笠，且上漁舟作釣師。
一池春水綠於苔，水上花枝竹間開。芳草得時依舊長，文禽無事等閑來。年顔近老空多感，風雅含情苦不才。獨有浴沂遺想在，使人終日此徘徊。
鴛鴦如綺杜蘅肥，鸂鶒夷猶翠瀲微。但據汀洲長並宿，莫衝煙靄輒驚飛。已輸謝客清吟了，未忍山翁爛醉歸。釣艇自橫絲雨霽，更從蒲篠媚斜暉。
草烟橫碧露華微，乘興春園懶欲歸。聚散有情輸蛺蝶，淺深無色比薔薇。浮名莫惜千鍾貴，急景須防百歲稀。一事不堪身衣褐，且偷閑眼看芳菲。
蓮香如綺細濛濛，翡翠窺魚裊水葓。卷箔未生單簟月，凭欄初過一襟風。橫欹片石安琴薦，獨倚新篁看鶴籠。沉李凍醪無寄與，可憐瀟洒興誰同。
蕙帳蕭閑掩弊廬，子真巖石坐來初。爲驚野鳥巢間乳，懶過隣僧竹裏居。新溜迸凉侵靜語，晚雲浮潤上殘書。何煩彊捉白團扇，一柄青松自有餘。
石枕凉生菌閣虛，已應梅潤入圖書。不辭齒髮多衰病，所喜林泉有隠居。粉竹亞梢垂宿露，翠荷差影聚遊魚。北窗人在羲皇上，時爲淵明一起予。
行藥歸來即杜門，嘯臺秋色背人羣。幽蟲傍草晚相映，遠水著烟寒未分。高亢可能稱獨行，窮空猶擬頼斯文。過從好事今誰是，自笑何如楊子雲。
水痕秋落蟹螯肥，閑過黄公酒舍歸。魚覺船行沉草岸，犬聞人語出柴扉。蒼山半带寒雲重，丹葉疏分夕照微。却憶清谿謝太傅，當時未解惜蓑衣。
一門深掩得閑權，純白遺風要獨全。强接俗庸中反道，敢嫌貧病是欺天。圍形古寺諳尋鶴，照蘚秋廊擬疏玄。從此免慚巖下者，子真高興未蕭然。
隠居松籟細錚然，何獨微之重碧蘚。已被遠峰擎𡾼𡾼，更禁初月吐娟娟。門庭靜極霖苔露，籬援凉生裊菊煙。中有病夫披白搭，瘦行清坐詠遺篇。
四壁垣衣釣具腥，已甘衡泌號沉冥。伶倫近日無侯白，奴僕當時有衛青。花月病懷看酒譜，雲蘿幽信寄茶經。茅君使者蕭閑甚，獨理叢毛向戶庭。
薄夫何苦事姦姦，一室琴書自解顔。峰後月明秋嘯去，水邊林影晚樵還。文章敢道長於古，光景渾疑剩却閑。多少烟霞好魚鳥，令人惆悵謝東山。
冉冉秋雲抱嘯臺，一兵松竹是閑媒。誰聞濟北傳兵略，枉說山東出相才。樵褐短長披搕膝，丹爐高下壘懸胎。三千功行無圭角，可望虛皇九錫來。
上書可有三千牘，下筆曾無一百函。閒卷孤懷背塵世，獨營幽事傍雲巖。僧分乳食來陰洞，鶴觸茶薪落蠹杉。未似周顒少貞勝，北山應免略相銜。
松竹封侯尚未尊，石爲公輔亦云云。清華自合論閑客，玄默何妨事靜君。鶴料免慚尸厚祿，茶功兼擬策元勛。幽人不作山中相，且擁圖書卧白雲。
短褐蕭蕭頂幅巾，擁書纔罷即嚬呻。耕樵可似居山者，飲饌長如病酒人。閉戶不無慵答客，焚香除是靜朝貞。前賢風概聊希擬，一刺偏多井大春。
散帙揮毫總不忺，病懷愁緒坐相兼。苔痕作意生秋壁，樹影無端上古簾。一壑等閑甘汩汩，五門平昔避炎炎。惟應數刻清凉夢，時曲顔肱興未厭。
湖上山林畫不如，霜天時候屬園廬。梯斜晚樹收紅柿，筒直寒流得白魚。石上琴尊苔野凈，籬陰鷄犬竹叢疏。一關兼是和雲掩，敢道門無卿相車。
掉臂何妨入隠淪，高賢應總貴全真。次山有以稱聱叟，魯望兼之傳散人。拂水遠天孤榜晚，夾村微雨一犂春。不知圖畫誰名手，狀取江湖太古民。
水墨屏風狀總非，作詩除是謝玄暉。溪橋裊裊穿黄葉，樵斧丁丁斫翠微。返照未沉僧獨往，長煙如淡鳥橫飛。南峰有客鋤園罷，閑倚籬門忘却歸。
底處憑闌思眇然，孤山塔後閣西偏。陰沉畫軸林間寺，零落棋枰葑上田。秋景有時飛獨鳥，夕陽無事起寒烟。遲留更愛吾廬近，祇待重來看雪天。
遶舍青山看未足，故穿林表架危軒。但將松籟延佳客，常带嵐霏認遠村。吳榜自能凌晚汰，湘纍何苦屬芳蓀。餘生多病期怡養，聊此棲遲一避喧。
雲峰水樹南朝寺，祇隔叢篁作並鄰。破殿靜披虀臼古，齋房閑試酪奴春。白公睡閣幽如畫，張祜詩牌妙入神。乘興醉來拖木突，翠苔蒼蘚石磷磷。
混元神巧本無形，匠出西湖作畫屏。春水凈於僧眼碧，晚山濃似佛頭青。欒櫨粉堵摇魚影，蘭杜煙叢閣鷺翎。往往鳴榔與橫笛，細風斜雨不堪聽。
有甚餘閑得解嘲，高慵時把几桯敲。卑孜晚鳥沉幽語，歷剌烟篁露病梢。草野交遊披褐見，神仙書史點朱抄。皇朝不是甘逃遁，爭向心如許與巢。
纔入禪林便懶還，衆峰深壑共孱顔。樓臺冷簇雲蘿外，鐘磬晴敲水石間。茶版手擎童子凈，錫枝肩倚老僧閑。獨孤房相碑文在，幾認題名拂蘚斑。
長淮如練楚山青，禹鑿招提甲畫屏。數崦林蘿攢野色，一崖樓閣貯天形。燈驚獨鳥迴晴塢，鐘送遥帆落晚汀。不會剃頭無事者，幾人能老此禪扃。
數家村店簇山旁，下馬危橋已夕陽。驚鳥忽衝谿靄破，暗花閑墮塹風香。時間盤泊心猶戀，日後尋思興必狂。可惜迴頭一聲笛，酒旗斜曳出疏篁。
浩然巾杖立秋鐘，院舍門門細徑通。柏子有芽生塔地，鶴毛無響墮廊風。閑棲已合稱高士，清論除非對遠公。不厭浮塵擬何了，片心難舍此緣中。
危閣閑登日漸曛，整屏晴雨枕江濆。秋稜瘦出無多寺，古翠濃連一半雲。坐卧不拋輸釣叟，往來長見屬鷗羣。翻然却怪宣城守，是甚移將李白墳。
湖水江灣隔數峰，籬門和竹夾西東。閑來此地行無厭，又共吾廬看不同。靈隠路歸秋色裏，招賢菴在鳥行中。屏風若欲相攙見，合把巉巖與畫工。
一徑衡門數畝池，平湖分張草含滋。微風幾入扁舟意，新霽難忘獨繭期。島上鶴毛遺野迹，岸旁花影動春枝。東嘉層構名今在，獨愧憑闌負碧漪。
入夜跏趺多待月，移時箕踞爲看山。苔生晚片應知靜，雲動秋根合見閑。瘦鶴獨隨行藥後，高僧相對試茶間。疏篁百本松千尺，莫怪頻頻此往還。
黄家莊畔一維舟，總是沿流好宿頭。野興幾多尋竹徑，風情些小上茶樓。遥村雨暗鳴寒犢，淺溆沙平下晚鷗。更有錦帆荒蕩事，茫茫隨分起詩愁。
詩中長愛杜池州，說著蕪湖是勝遊。山掩縣城當北起，渡衝官道向西流。風稍檣碇綱初下，雨擺魚薪市未收。更好兩三僧院舍，松衣石髮鬭山幽。
掩映軍城隔水鄉，人煙景物共蒼蒼。酒家樓閣摇風旆，茶客舟船簇雨檣。殘笛遠砧聞野墅，老苔寒檜看僧房。狎鷗更有江湖興，珍重江頭白一行。
曉城寒水共蕭蕭，濕碧吹青路一條。煙靄濃間出山驛，林蘿深裏過溪橋。閑情謾會吟兼畫，隠事猶輸釣與樵。多謝孤村人落外，酒旗風急更相招。
幽勝程程擬徧尋，不妨淮楚入搜吟。蘚莎籬落谿莊靜，松竹樓臺塢寺深。數抹晚霞憐野笛，一篩寒水羨沙禽。腰間組綬誰能愛，時得閑遊是此心。
環迴幾合似江干，刺眼詩幽盡狀難。沙嘴半平春晚濕，水痕無底照秋寬。老霜蒲葦交千刃，怕雨鳬鷗著一攢。擬就孤峰寄蓑笠，舊鄉漁業久凋殘。
俗口喧喧利與名，到君風品即難憑。曾將五老關秋夢，只愛南薰是正聲。鳥戀藥棚長獨立，樹欺詩壁半旁生。公車便不能徵出，搔首吾皇負聖明。
柴關寒井對蕭辰，自愛棲遲近古人。閑草徧庭終勝俗，好書堆案轉甘貧。橋邊野水通漁路，籬外青山見寺鄰。懶爲躬耕詠梁甫，吾生已是太平民。
詩景紛拏且按鞭，壞橋危磴已鳴泉。雲根道店多沽酒，山崦人家亦種田。谷鳥驚啼衝宿雨，野梅愁絕閉寒煙。玉梁閣皂堪行徧，回得臨江即上船。
瓦溝如粉疊樓腰，高會誰能解酒貂。清夾曉林初落索，冷和春雨轉飄蕭。堪憐雀避來閑地，最愛僧衝過短橋。獨有閉關孤隠者，一軒貧病在顔瓢。
濕飄乾墮著谿林，陣猛花尖聚砌陰。曉沫平隨茶筯薄，凍痕全共藥鋤深。慵多只好披詩看，狂甚無如叩几吟。更想天山兩三騎，臂鷹拳蹬簇駸駸。
皓然窗戶曉來新，畫軸碑廳絕點塵。洛下高眠應有道，山陰清興更無人。寒連水石鳴漁墅，猛共松篁壓寺鄰。酒渴已醒時味薄，獨援詩筆得天真。
似雨非晴意思深，宿酲牽引卧春陰。苦憐燕子寒相並，生怕梨花晚不禁。薄薄簾幃欺欲透，遥遥歌管壓來沉。北園南陌狂無數，只有芳菲會此心。
惠連初擬賦秋懷，病束慵纏幾未諧。濕葉墮丹明晚塹，破雲拖粉露晴崖。先甘衰落歸雙髩，已覺清凉入百骸。試枕離騷校閑品，竹烟杉籟滿蕭齋。
衆芳摇落獨暄妍，占盡風情向小園。疏影橫斜水清淺，暗香浮動月黄昏。霜禽欲下先偷眼，粉蝶如知合斷魂。幸有微吟可相狎，不須檀板共金尊。
剪綃零碎點酥乾，向背稀稠畫亦難。日薄從甘春至晚，霜深應怯夜來寒。澄鮮衹共鄰僧惜，冷落猶嫌俗客看。憶著江南舊行路，酒旗斜拂墮吟鞍。
數年閑作園林主，未有新詩到小梅。摘索又開三兩朵，團欒空繞百千迴。荒鄰獨映山初盡，晚景相禁雪欲來。寄語清香少愁結，爲君吟罷一銜杯。
吟懷長恨負芳時，爲見梅花輒入詩。雪後園林纔半樹，水邊籬落忽橫枝。人憐紅艷多應俗，天與清香似有私。堪笑胡雛亦風味，解將聲調角中吹。
幾回山脚又江頭，繞著孤芳看不休。一味清新無我愛，十分孤靜與伊愁。任教月老須微見，却爲春寒得少留。終共公言數來者，海棠端的免包羞。
小園烟景正凄迷，陳陣寒香壓麝臍。湖水倒窺疏影動，屋簷斜入一枝低。畫工空向閒時看，詩客休徵故事題。慚愧黄鸝與蝴蝶，只知春色在桃溪。
蓓蕾枝梢血點乾，粉紅腮頰露春寒。不禁烟雨輕欺著，只好亭臺愛惜看。隈柳旁桃斜欲墜，等鶑期蝶猛成團。京師巷陌新晴後，賣得風流更一端。
柳墜梅飄半月初，小園孤榭更庭除。任應雨杏情無別，最與烟篁分不疏。比並合饒皮博士，形相偏屬薛尚書。薄紅深茜尖尖葉，亦有愁腸未負渠。
麝香眠後露檀勻，繡在羅衣色未真。斜倚細叢如有恨，冷摇疏朵欲生春。階前紅藥推詞客，籬下黄花重古人。今日含毫與題品，可憐殊不愧清新。
青簾有酒不妨賒，素壁無詩未足誇。所重晚芳猶在日，可關秋色易爲花。深枝苒苒粧溪翠，碎片英英剪海霞。莫管金錢好行市，寂寥相對是山家。
粉環勻束綠沉槍，裊露差烟𡾼𡾼長。卷箔乍驚雙眼健，倚闌尋覺百毛凉。齊披古錦圍山閣，背迸寒犀過寺牆。堪笑數根蒼翠者，强顔如立少年場。
種莎池館久淹留，品格堪憐絕比儔。春靜棋邊窺野客，雨寒廊底夢滄洲。清形已入僊經說，冷格曾爲古畫偷。數啄稻粱無事外，報言雞雀懶迴頭。
柳條初重草初肥，煙濕園林晚未晞。百種堪憐巧言語，一般惟久好毛衣。欺凌紅杏從頭宿，諷刺黄鸝趁背飛。誰道關關便多事，更能緘默送芳菲。
細眉雙聳敵秋毫，冉冉芳園日幾遭。清宿露花應自得，暖爭風絮欲相高。情人歿後魂猶在，傲吏齊來夢亦勞。閑掩遺編苦堪恨，不并香草入離騷。
坐釣行樵那不倦，尋雲看月亦應勞。煩襟入夜權宜減，瘦格乘秋斗頓高。猿下任窺煎藥鼎，客來慵動碾茶槽。牀頭卧架直閑却，免有情憀揭悼騷。
遺編坐罷披三豕，小軸行當倦伍禽。廉肆有徵常遇困，刀圭無狀爲攻深。長卿痟渴應難奈，玄晏清羸已不禁。約縛隠囊聊閣膝，忘懷未得是微吟。
林中蕭寂款吾廬，亹亹猶欣接緒餘。去棹看當辨江樹，離尊聊爲摘園蔬。馬卿才大常能賦，梅福官卑數上書。黼座垂精正求治，何時條對召公車。
炎方將命選朝倫，治行何嘗下古人。擁旆肯辭臨遠郡，登艫還喜奉慈親。水連芳草江南地，煙隔寒梅嶺上春。若過中途值歸雁，慰懷能與致音塵。
杜若萋萋天似水，一檣風信快吟懷。春坊冠蓋還朝籍，寶婺谿山別縣齋。訪舊約僧登北固，破程乘月宿清淮。東南出宰才居最，疇爲言揚向玉階。
酒酣無復耿離腸，一路之官盡水鄉。公廨寒生對廬阜，客帆風定泊潯陽。波涵洲渚初收潦，露浥蒹葭未作霜。到日何人先刺謁，二林開士在琴堂。
嚴君將命之邛蜀，令子和家且侍行。洛汭好山歸別業，江南芳草動離情。詩題寺壁雲根潤，書檢松窗野色明。他日林間無所望，只求金榜看嘉名。
空色青蒼寒日明，遲遲携手出柴荆。長貧少得交游者，漸老不禁離索情。去路浦帆當晚落，到官江草已春生。州監縣尹多才識，當念吾宗負大名。
南國古來風物好，早時游覽熟登臨。青山滿路人家遠，丹橘隔江秋色深。官况暫應勞折獄，病懷終自重分襟。三年解罷當求試，多草新文慰我心。
一戰詞場定策勛，麻衣西笑仕紛紛。風神已負青雲氣，藝業兼携白地文。輦下春華期縱轡，野中林色惜離羣。明年新榜看看見，第甲嘉名且認君。
淮天時節少春寒，幾蒂梅花雪欲殘。水次軍城囊劍入，雨餘村塢鐙馿看。名緣未出知誰異，道爲深窮却自難。第一京師早西入，廟廊題字可無韓。
天姥山深摇錫杖，野芳春翠共葳蕤。松門過水無重數，石壁看霞到盡時。閑避鳥啼應作觀，忽聞人迹自留詩。秦中河朔嘗遊覽，莫恨此方行脚遲。
一琴牢落倚松窗，孤澹天君得趣長。謁廟有時封縣版，坐衙終日著公裳。爲收牌印教村僕，偶檢圖書見古方。微足稅糧人更靜，却搘吟策立秋廊。
甚與時流道不同，南朝臺閣是家風。高閑几格圖書畔，冷澹門庭樹石中。因寄詩牌尋勝景，擬投文卷數名公。榮登顯達他年後，應笑冥冥弋者鴻。
竹深淮寺雪蕭騷，一壁寒燈伴寂寥。瘦盡骨毛終騕褭，蝕來鋒刃轉豪曹。宦情冷落詩中見，談態軒昂酒後高。莫爲無辜惜才術，聖明求治正焦勞。
幾萬人家山水中，爲官古雅少人同。疏簾衙退卷花軸，曲檻客來憑竹風。唯道簿書多傍俗，自憐琴酒未妨公。等閑呵出郭門近，輕棹繞湖尋佛宮。
金錫鏘然款蠹關，雲膏濃渚對跳巒。清如霜月三五夕，瘦似煙篁一兩竿。舊社久拋魂夢破，近詩纔舉骨毛寒。池軒夜靜且留宿，往往自將秋籟彈。
解梁賢守古難同，張蓋垂鞭自士風。館職久銜疏舊地，郡符重剖枉名公。印廳孤坐琴尊外，鈴閣清談易老中。聞演絲綸徵詔近，相如文學動天聰。
飛徵偶未下天衢，古郡寬閑且寄居。曾許布衣通一刺，每留蔬食看羣書。高齋已想閑丹竈，清夢誰同話直廬。江外敢知無別計，只携琴鶴聽新除。
葛蔓煙枯束六經，高廉渾與昔賢停。黄牙稚子跨牛犢，白眼山人識劍形。寒睡草旁林酒壯，曉思河曲雨槎腥。傳聞曾說平生事，不要清朝夢武丁。
久辜才術向吾朝，公罪應該洗雪條。佐邑舊曾居府寺，轉官新合入京僚。門庭冷落閑中住，僮僕生疏賤價招。別後交遊定相憶，酒燈棋雨幾清宵。
退隠無山進乏媒，杜門芳草與蒼苔。貧爲吾道應關命，達似他途亦是才。人靜合尋衙北寺，野凉還上郭西臺。江干昨夜情多少，風雨吹燈一夢迴。
交結文章盡世驚，城中幽隠更無營。敢將古道爲吾事，耻對常流語子名。秋思病彈曾獨聽，太玄閑寫待誰評。清朝故實蒲輪在，合爲高賢下帝京。
夜鶴曉猿時復聞，寥寥長似耿離羣。月中未要恨丹桂，嶺上且來看白雲。棋子不妨臨水著，詩題兼好共僧分。新憂他日榮名後，難得幽栖事靜君。
白雲峰下兩槍新，膩綠長鮮穀雨春。靜試恰如湖上雪，對嘗兼憶剡中人。瓶懸金粉師應有，筯點瓊花我自珍。清話幾時搔首後，願和松色勸三巡。
春水涵波綠渺瀰，江南芳草又離離。謝家元住青山郭，郄氏近攀丹桂枝。衣下香囊非爾好，床頭詩卷愧吾癡。中林獨處仍多病，早晚能來慰所思。
天竺山深桂子丹，白猿啼在白雲間。死生不出千門事，坐卧無如一室閑。誰伴錫痕過寂歷，自憑茶色對孱顔。忘機亦有龐居士，園井蕭疏病掩關。
君棲枳棘官將滿，我住蓬蒿歲正窮。駟馬交遊從此少，一瓢生事不勝空。衡門但枕盈盈水，羣木方摇摵摵風。若念故人兼久病，公餘無惜寄詩筒。
子雲遺構住丹房，天鼓時聞數叩霜。真景截波尋鐵柱，怪書披月看銅牆。氳氳顥氣朝胎息，熠熠辰輝夜步綱。大靜入來諸事罷，靈蕪盤穗卷良常。
顔如童子髮如黳，卜築深當太白西。身上祇衣粗直掇，馬前長带古偏提。鵾鵬懶擊三千水，龍虎閑封六一泥。幾度枕肱人迹外，半窗松雪論天倪。
蘚暈莎叢古石房，寺和松竹背秋岡。騷吟未斷雲生褐，梵偈重開月照香。五老舊遊應悄默，六朝閑事肯悲凉。西州獨客心摇甚，抹碧江天鳥一行。
桃花枝重肉紅垂，萱草抽苗抹綠肥。正語暖鶑風細細，著雙寒燕雨稀稀。亭臺物景兼飄絮，宅院時情漸夾衣。指背挾肩行樂事，不甘離索向芳菲。
構得幽居近郭西，水軒風景獨難齊。烟含晚樹人家遠，雨濕春蒲燕子低。紅燭酒醒多聚會，粉牋詩敵幾招携。旅遊今日堪搔首，摇落山城困馬蹄。
跌蕩情懷每事同，十年曹社醉春風。彈弓園圃陰森下，棋子廳堂寂靜中。赤脚我猶無一婢，黑頭君合作三公。江湖今日還勞結，目送歸飛點點鴻。
竹下經房號白蓮，社師高行出人天。一齋巾拂晨鐘次，數禮香燈夜像前。瞑目幾閑松下月，凈頭時動石盆泉。西湖舊侶因吟寄，憶著深峰萬萬年。
瘦靠闌干搭梵襟，綠荷階面雨花深。迢迢海寺浮杯興，杳杳秋空放鶴心。齋磬冷摇松吹雜，定燈孤坐竹風侵。鏘然更有金書偈，祇許龍神聽靜吟。
碧蒲紅蓼白蓮房，一片欒櫨撼水光。海岸空聞有孤絕，山中休道更清凉。驚飛翡翠當軒鳥，裊過旃檀別院香。最愛晚天吟枕上，好雲遥聳數峰長。
清絕門牆冷似冰，野人懷刺昔曾登。新題對雨分蕭寺，舊夢經秋說杜陵。貧典郡符資月給，老持臺憲減霜稜。開元文字鍾王筆，惆悵臨風一燼燈。
治世誰能弔屈平，且披湘帙散幽經。春陽盡吐芊芊草，霄極長垂兩兩星。半壁烟嵐圖太華，一筇風雪訪支硎。雅吟爲惠將何比，明月珊瑚海氣腥。
笛聲風暖野梅香，湖上憑闌日漸長。一樣樓臺圍佛寺，十分煙雨簇漁鄉。鷗橫殘葑多成陣，柳映危橋未著行。終約吾師指芳草，靜吟閑步岸華陽。
本無高亮似陽城，但愛松風入耳聲。五畝自開林下隠，一尊聊敵世間名。交談不遠樵農客，弄翰慵誇子墨卿。異日青冥肯迴顧，夫君門族舊和羹。
楚山重疊矗淮濆，堪與王維立畫勳。白鳥一行天在水，綠蕪千陣野平雲。孤崖拂閣晴光見，極浦漁舟曉未分。吟罷騷然略回首，歷陽詩社久離羣。
蒼莽江灣盡入深，數家村塢在山陰。烟橫落木寒初靜，水带微陽晚未沉。極覽定非他輩事，不來終負此生心。鱸魚斫鱠松醪酒，曾屬詩人兩日吟。
畫圖行李是隨緣，立別江頭雨霽天。鐵甕獨歸三月寺，銅瓶輕掛兩潮船。吟焚篆籀香初竭，老擁雲霞衲已穿。昨夜西梁山下月，爲師懷想幾凄然。
昔年行樂伴王孫，事盡清狂是後園。一榻竹風橫懶架，半軒花月到頑盆。佳人暗引鶑言語，芳草閑迷蝶夢魂。今日凄凉舊春色，可堪烟雨近黄昏。
兩槍未試泠泠水，五鬣長閑淅淅風。清會幾時搔首後，病懷無復曲肱中。寒雲片段浮重巘，白鳥橫斜入遠空。一帙逍遥不能解，牛頭焚盡待支公。
天師蒼翠橫金錫，地藏清凉掩竹扉。千里白雲隨野步，一湖明月上秋衣。詩尋靜語應無極，琴弄寒聲轉入微。我亦孤山有泉石，肯來松下共忘機。
畫共藥材懸屋壁，琴兼茶具入船扉。秋花挹露如紅粉，水鳥衝烟濕翠衣。石磴背穿林寺近，竹烟橫點海山微。百千幽勝無人見，說向吾師是洩機。
莫因公薦偶失意，便擬飄蓬作旅人。志壯任存題柱事，病多爭向倚門親。危堤柳色休傷別，上苑杏花長自春。況有西湖好山水，歸來且濯錦衣塵。
數幅丹霞夾白雲，封題何事寄幽人。虧君視草禁中客，乞我浣花谿上春。且與巾箱爲玩好，更無篇什寫清新。我來卧病還多感，一筆蛛絲滿硯塵。
坐吟行看對清秋，懶架仍移近枕頭。放達有唐惟白傅，縱橫吾宋是黄州。左遷商嶺題無數，三入承明興未休。紅藥紫薇千一古，又添楊子伴牢愁。
舊草閑看即自卑，聖朝空道苦於詩。高才眩望如明逸，新句無因似謂之。淮甸月華欹枕靜，秣陵春色按鞭遲。邯鄲獨步西施笑，落得星星兩鬢絲。
新榜傳聞事可驚，單平於爾一何榮。玉階已忝登高第，金口仍教改舊名。聞喜宴遊秋色雅，慈恩題記墨行清。巖扉掩罷無他意，但爇靈蕪感盛明。
吏散門牆轉寂然，疏狂投分向生前。苦無名位高今世，空有文章出古賢。遺傳得誰修闕下，孤墳應祇客江邊。池陽渺渺堪垂睫，奠罷秋枝一叫蟬。
妻女飄零五嶺頭，爲君南望涕橫流。浮榮暫得衣朱紱，遠宦尋聞喪白州。天與聲名還自折，瘴侵編什有誰收。朝中交舊知多少，應惜無兒似鄧攸。
未第身魂歿帝京，東還長欠奠幽靈。遺文盡合編家傳，高行誰堪撰墓銘。談柄寂寥塵久暗，墨池荒廢草空青。三招不見山巾濕，擬畫軒昂太白星。
斵石自何許，枕之懷赤城。空廬復蕙帳，旦暮白雲生。
秋山與湖水，遠近如相送。後府宿扁舟，知師有歸夢。
試吏才未申，食貧同古人。何以贈行色，一酌湖上春。
行草得三昧，林間嘗與語。秋風忽捲衣，別我之何所。
皇城十二衢，埃塵滿香裓。何以待歸期，山中桂花色。
山水未深猿鳥少，此生猶擬別移居。直過天竺溪流上，獨樹爲橋小結廬。
巾子峰頭烏臼樹，微霜未落已先紅。憑闌高看復低看，半在石池波影中。
日於詩雅轉沉迷，尤愛凭闌此構題。飄蕩楊花春意晚，黄鸝飛過水東西。
簇簇菰蒲映蓼花，水痕天影蘸秋霞。分明似箇屏風上，飛起鵁鶄一道斜。
霜子落秋筇卓破，雨釵堆地屐拖平。不知呵止長安客，肯愛深穿冷翠行。
寺籬斜夾千梢翠，山徑深穿萬籜乾。却憶貴家廳館裏，粉牆時畫數莖看。
含機綠錦翻新葉，滿匣青銅瑩古花。最愛晚來鷗與鷺，宿烟翹雨便爲家。
楚妃皋女一何多，裳似芙蓉衣芰荷。幾夕霏霏烟靄裏，競窺清淺弄重波。
淤泥肥黑稻秧青，闊蓋深流旋旋生。擬倩湖君書版籍，水仙今佃老農耕。
泉石年來偶結廬，冷挨松雪瞰西湖。高僧好事仍多藝，已共孤山入畫圖。
璚樹瑶岑掠眼新，鮮飆時復颺珠塵。此中自是蓬萊闕，何處更尋姑射人。
空階重疊上垣衣，白晝初長社燕歸。落盡海棠人卧病，東風時復動柴扉。
方塘波綠杜蘅青，布穀提壺已足聽。有客新嘗寒具罷，據梧慵復散幽經。
氣象纔過一百五，且持春酒養衰年。中林不是不禁火，其奈山櫻發欲然。
林表秋山白鳥飛，此中幽致亦還稀。西村渡口人烟晚，坐見漁舟兩兩歸。
蒼茫沙嘴鷺鷥眠，片水無痕浸碧天。最愛蘆花經雨後，一篷烟火飯魚舡。
晚峰橫碧樹梢紅，數榜漁罾水影中。憶得江南曾看著，鉅然名畫在屏風。
常愛人間此會稀，話長終夕重開扉。孤山猿鳥西湖上，懶對寒燈詠式微。
一任塵欺古鹿盧，聖經窮爛更何圖。磻溪老叟能閑氣，八十封侯不似無。
江南秋兔老毫疏，數字鍾王尚賈餘。因讀退之毛穎傳，可憐今日不中書。
神鋒雖缺力終存，架琢珊瑚欠策勛。日暮閑窗何所似，灞陵憔悴故將軍。
郊翰秋勁愈於錐，筠管溫溫上玉輝。聊爲夫君一栖閣，老來駑緩久知非。
乳雀啁啾日氣濃，雉來交影日重重。秧田百畝鵝黄大，橫策溪村屬老農。
村落人家總入詩，下馿盤薄立多時。霜陂一掬清於鑑，漱著牙根便憶歸。
頭上酒巾爲長物，據梧微詠意無涯。人生行樂知能幾，但見春風滿路花。
幾日無緣見叔度，令人鄙吝不能忘。新篁繞閣薰風細，還肯時來納晚凉。
仙人多在麗譙居，況對西山爽氣餘。若向湖濱屬佳句，莫忘秋水落芙蕖。
專席頃嘗居憲府，擁旄尋亦別明庭。金陵土著多蒙頼，分野三迴見福星。
惠愛如春威似霜，神明佳政藹餘杭。集賢庭畔依依柳，無限行人比頌棠。
盡道次公當入相，江湖那肯久遲徊。西湖春物空凝意，猶望方舟賞勝來。
騷人新遺畔牢詞，隠几微吟愧所知。幾欲罇前論款密，可能林下訪栖遲。
俗外多將雲作裝，花前惟以醉爲鄉。瑶華伸玩情何極，高絕猶如登百常。
岑寂寶坊清夜月，幾移疏影上跏趺。更憐齋罷閑看處，一日還應不可無。
溪上紅蘭露泫華，谿波浮動長人衙。公餘即有扁舟興，幾弄潺湲到日斜。
君家先祖隠吳門，即日追遊往事存。若向明時奏飛牘，併將康濟息元元。
閒颺粉絲荷葦外，數聲惟欠叫秋陰。虛堂隠几時懸看，增得滄洲趣更深。
平昔常聞溪口路，重山複水去無窮。禪餘試問舟人看，幾宿還能到剡中。
編松爲箑寄山中，兼得紫微詩一通。入手凉生殊自慰，耳頻長聽隠居風。
李杜風騷少得朋，將壇高築竟誰登。林蘿寂寂湖山好，月下敲門只有僧。
芳草誰能夢謝池，但將心地喻摩尼。千巖萬壑時相憶，明月清風兩自知。
千兵款戶迂紅旆，四壁留題拂紫苔。他日北山傳故事，願將猿鶴比雲來。
開尊且醉聖賢酒，理棹時乘旦暮風。懶爲躬耕詠梁甫，敢將高卧敵隆中。
門橫野水席凝塵，束縕誰能問乞鄰。除是千廬貴游客，中林時復訪幽人。
岑寂衡門題鳳處，嶺雲庭樹似無依。湖濱佇立應相望，一信樵風晚未歸。
表裏湖山極目春，據鞍時此避埃塵。蒼蒼烟樹悠悠水，除却王維少畫人。
展轉匡牀乍起來，縹缸湘帙亦慵開。三年一尉湖東住，誰識神仙本姓梅。
牢愁漫散空階雨，羈宦閒傷落日春。未似青青河畔草，客亭長短送離人。
庭柯雪壓已如春，乘興山陰亦少人。岑寂園廬何所對，酒中賢聖藥君臣。
官曹久已稱廉吏，田里時來顧散人。文戰談圍棋局外，絳侯何事號功臣。
石梁天絕赤城深，影落蒼冥幾萬尋。金策若迴聊爲說，慰予終老愛山心。
閒却清尊掩縹囊，病來無故亦凄凉。江南春草舊行路，因送歸人更斷腸。
中林昨夜待微月，因想謝公池上樓。何意師言石門路，一缾還自上歸舟。
鬰鬰蒲茸染水田，渡淮閒寄賈人船。知師一枕清秋夢，多爲林間放鶴天。
孑孑歸檣五兩翻，香林禪石抱雲根。單囊憩罷還微笑，却是青山不出門。
與君未別且酣飲，別後令人空倚樓。一點風帆若爲望，海門平闊鷺濤秋。
吟卷田衣歲向殘，孤舟夜泊大江寒。前巖百本長松色，及早回來带雪看。
有似東浮滄海君，乘槎泛泛逐歸雲。蛟綃市得能爲寄，擬寫清真隠秘文。
清邵才高雲與機，林間文會忽相違。南中草木正黄落，或羨冥鴻兩兩飛。
貝葉松枝想暫閒，半囊乘興幾時還。船窗月上滄洲遠，應有詩題憶舊山。
杯渡當過白鷺灘，石城春氣尚微寒。公台謁罷如乘興，試訪南朝事迹看。
高牙熊軾隠鈴齋，棠樹陰濃長綠苔。丞相望尊賓謁少，清言應喜道人來。
天竺孱顔暫掩扉，講香浮穗上行衣。白猿聲裏生公石，莫遣移文怨晚歸。
四明山水別多時，老病心閒事事違。夢想西湖古蘭若，又和秋色送僧歸。
水烟霜樹矗層巒，點破江心一簇寒。見說天多剩得月，爲予間上上方看。
囊携琴譜與詩稿，寄卧船窗一榻深。莫向雲中認江樹，等閒驚起故園心。
側身南望但依依，片席乘風去似飛。莫謂蒼梧在天末，帝鄉看逐白雲歸。
濾羅閒佩氎巾輕，秋籟隨身指去程。輦下大僚多好事，退朝誰著道衣迎。
渺渺江天白鳥飛，石城秋色送僧歸。長干古寺經行了，爲到清凉看翠微。
犀利鋒鋩敵五兵，夢中青鏤未爲靈。空山日午南窗暖，擬寫黄庭內景經。
青暈時磨半硯雲，更將書帖拂秋塵。衰羸自顧空多感，不是臨池苦學人。
石輾輕飛瑟瑟塵，乳花烹出建溪春。世間絕品人難識，閒對茶經憶古人。
三三兩兩自相隨，檀頸回看{發色}赩衣。野水無波秋色凈，不知何事忽驚飛。
纖鈎時得小溪魚，飽卧花陰興有餘。自是鼠嫌貧不到，莫慚尸素在吾廬。
皋禽名祇有前聞，孤引圓吭夜正分。一唳便驚寥泬破，亦無閒意到青雲。
深林摵摵分行響，淺葑茸茸疊浪痕。春雪滿山人起晚，數聲低叫喚籬門。
舷低冷戛荷千柄，底𦨖斜穿月半輪。一笠一蓑人穩坐，晚風蕭颯弄青蘋。
入手輕乾是古槐，幾聲清響徹池臺。椎餘魚網如脂滑，時寫新詩肯寄來。
湖上青山對結廬，墳頭秋色亦蕭疏。茂陵他日求遺稿，猶喜曾無封禪書。
山壑氣相合，旦暮生秋陰。松門韵虛籟，錚若鳴瑶琴。舉目羣狀動，傾耳百慮沉。按部既優游，時此振衣襟。泓澄冷泉色，寫我清曠心。飄颻白猿聲，答我雅正吟。經臺復丹井，捫蘿常遍臨。鶴蓋青霞映，玉趾蒼苔侵。溫顔煦槁木，真性馴幽禽。所以仁惠政，及物一一深。洒翰嶙峋壁，返駕旃檀林。回睨窣堵峰，天半千萬尋。
天竺橫分景色寬，孤山背後泊船看。林藏野路秋偏靜，水映漁家晚自寒。拂拂烟雲初淡蕩，蕭蕭蘆葦半衰殘。舂鋤數點誰驚起，書破晴雲粉字乾。
魯望無來已百年，又生吾輩在林泉。誰知隠遁爲高尚，敢道文章到聖賢。月界曉窗琴嶽潤，竹摇秋機墨雲鮮。南塘一霎霏微雨，更擁漁蓑上釣船。
宿靄相粘凍雪殘，一枝深映竹叢寒。不辭日日旁邊立，長願年年末上看。蕊訝粉綃裁太碎，蒂疑紅蠟綴初乾。香蒭獨酌聊爲壽，從此羣芳興亦闌。
孤根何事在柴荆，村色仍將臘候并。橫隔片烟爭向靜，半粘殘雪不勝清。等閑題詠誰爲愧，子細相看似有情。搔首壽陽千載後，可堪青草雜芳英。
片山兼水繞，晴雪復漫漫。一徑何人到，中林盡日看。遠分樵載重，斜壓葦叢乾。樓閣嚴城寺，疏鐘動晚寒。
大滌山相向，華陽路暗通。風霜唐碣久，草木漢祠空。劍石苔花碧，丹池水氣紅。幽人天柱側，茅屋灑松風。
秋山不可盡，秋思亦無根。碧澗流紅葉，青林點白雲。凉陰一鳥下，落日亂蟬分。此夜芭蕉雨，何人枕上聞。
霏霏煙雨拂西窗，緗帙披殘卧縹缸。林木細分山去削，水波微動鶴丁樁。凉沈欲睡何妨縱，靜壯詩魔未易降。搔首舊遊堪入畫，一檣如練下澄江。
湛盧生澀鞘秋塵，方冊誰談禮樂因。兩地貴遊無舊識，五天清會有高人。泉關茶井當猶惜，火養丹爐看獨頻。揚袂公車莫相調，浮名應未似身親。
犀圍古暗革靴鳴，楚楚衣裾白苧輕。節概平時長獨立，文章近日合雙行。且看輦轂千蹄曉，復憶溪山數峰晴。一第臨臨杏花宴，滿都春色叫遷鶑。
平昔常聞風水洞，重山復水去無窮。因緣偶入雲泉路，林下先聞接客鐘。
華陽山雨拂輕塵，獨步煙霞訪隠真。笑傲太平雲外客，安閒清世夢中身。金章名重人稱貴，布褐才高道不貧。吟罷洞天風正淡，自知凡骨定逢人。
抱關隨俗本無能，却掩深居避愛憎。兩岸解驚秋釣石，風窗花落夜棋燈。穿雲寄藥多山叟，刻竹留詩半野僧。吟閣晚凉堪共望，遠峰蒼翠勢層層。
草泥行郭索，雲木叫鉤輈。
珠繁楊氏果，翠耀孔家禽。
陰沉天氣連翩醉，摘索花枝料峭寒。
隠非秦甲子，病有晉春秋。
水天雲黑白，霜野樹青紅。
風回時带笛，烟遠忽藏村。
巉巉孤棹起。
已作歸心即自寬。
秋聲動羣木，暮色起千山。
印文生綠經旬合，硯匣留塵盡日封。
算吟千萬首，方得兩三聯。
天寒絡緯悲向壁，秋高風露聲入懷。
詩題：酒首句：溫如春色爽如秋。
詩題：殘詩二句首句：巢由不願仕，堯舜豈遺人。
深藏西竹寺，寒擁北譙城。石字贊皇古，泉銘庶子清。
文昌郎位改清資，乞領魚符賦式微。雉省月寒慵夜直，隼旟風細喜秋歸。宜春酒助新開宴，侍史香餘舊賜衣。客向西山思井舊，莫教漚鳥見人飛。
我來小小郡，愛此高高臺。前對蒼筤竹，萬竿球琳材。
我來佩竹使，方且憩熊轓。
南國松楸舊，東湖水石凉。
櫻桃真小子，龍眼是凡姿。橄欖爲下輩，枇杷作客兒。
先生教子作通儒，詩禮親闈伯鯉趨。亭構義方名昔著，詔頒封爵語今符。榮因慈孝家聲振，默契絲綸寵數殊。善慶誰能肩懿躅，賢哉奮達美相須。
結庵嵩少深，高道恐難偏。苦海好求寶，天花莫著身。一心俱已了，五字更應新。誰謂孤雲跡，名曾達紫宸。
世占桐江籍，君真處士家。風騷傳旨趣，林⿰木養是生涯。垂釣嚴灘近，求名帝里賒。扁舟我相訪，遠岸日初斜。
奇峰重復疊，宅在翠屏間。僧到偏憐靜，雲留自共閑。巖前樵徑接，門外釣舟還。老約爲鄰並，須求一畝山。
湖上訪高士，徑深行綠苔。應聞山犬吠，知是野人來。岸幘出相接，柴門自爲開。林閒清話久，薄暮榜舟回。
雙屐衝煙上泰臺，欲將老眼傍天開。春深疊嶂晴看雪，雨後飛泉夜聽雷。玉節攢蒼烟浩渺，羣山裂翠壁崔嵬。目前齊魯何須問，千古登封只草萊。
巍峨山半寺，幽景獨牽吟。雲鎖定僧室，鹿眠庭檜陰。石峰岑隠隠，金殿氣森森。到即無他念，令人有道心。
端州石硯宣城管，王屋松煙紫兔毫。更得孤卿老書札，人間無此五般高。
軸裝曲譜金書字，樹記花名玉篆牌。
四夷妙賦無人誦，三酌酸文舉世傳。
一缾一鉢是生涯，來扣樞扉带礪家。寵服降從丹鳳闕，禪房歸掩赤城霞。五芝巖下傳心印，八桂峰前散雨花。還伴白雲重到此，會看恩館築堤沙。
就中喜有龍門客，躍出洪波只待雷。
高城連水石，對景未能還。白日臨流坐，清風伴我閒。縱心移棹去，半醉入花間。未必逢僧語，蓮香已解顔。
白首名郎有幾人，雙旌晝錦不如君。楚江萍暖烘朝日，玉女衣輕挂曉雲。極浦仙舟煙澹澹，高秘郡閣葉紛紛。政成更與他州別，從古宜陽重藝文。
儒家無外事，招客勘青編。筆墨東西置，朱黄次第研。頻憂傷點竄，細恐誤流傳。改易文辭正，增加字數全。目因繁處倦，心向注中專。端坐窮今古，披襟見聖賢。疲勞時舉白，遊息或談玄。得興忘昏旭，題名記歲年。棲毫思確論，廢卷恨忘篇。魚魯皆刊定，誰人敢間然。
雄文英概比君難，二十高名滿世間。飛詔幾回來北闕，草玄終不出南山。詩篇落處風雷動，筆力停時造化閑。仙術每將丹訣解，史才曾把逸書刪。家僮只有猿隨從，坐客唯聞鶴往還。兩制詞臣求識面，九重天子望祇顔。處士星孤輕世俗，大夫松好賤官班。棋殘夜石秦雲斷，琴徹秋巖蜀月彎。朝議蒲輪看再降，肯教從此老柴關。
孤城深鎖亂雲間，城上雲開面面山。負郭惠泉誰共訪，衛公詩碣綠苔班。
勢參吳楚分，作鎮向同安。地勝塵寰隔，天深洞府寬。位將衡嶽敵，根與霍山盤。塵見千年白，霞生萬仞丹。崖秋爭峭拔，峰霽間巑岏。日轉香爐煖，風生玉照寒。石棲平郡堞，天柱倚雲端。絕頂人遊少，高空鳥度難。風雷生別壑，星斗繞層巒。寒暑巖間異，方隅嶺際觀。爲霖同海內，倒影壓平阡。砂印猿蹤跡，池飄鶴羽翰。烟蘿交密蔭，瀑布落飛端。磴道莓苔滑，松根霹靂乾。石奇疑虎伏，湫險認龍蟠。勝好當春賞，幽宜带雪看。氣蒸茶蕊嫩，香老菊花殘。青擢凌霄幹，紅垂受露蘭。禪鄰祖師塔，仙接左慈壇。幾客歌維嶽，何人詠考槃。元宗曾立廟，武帝亦鳴鸞。聖代從何極，靈祠輯未闌。青詞馳長吏，法服降中官。千古圖經裏，高名定不刊。
抱懷寧獨固難窮，自與山林逸興同。白馬豈能分辨客，青牛還會識仙翁。凝神宅古河聲裏，望氣臺荒野色中。試上高原長一嘯，斷蓬衰草掩秋風。
火雲猶未斂奇峰，欹枕初驚一葉風。幾處園林蕭瑟裏，誰家砧杵寂寥中。
閒如雲鶴散如仙，逸士聲名處處傳。詩自會來輕物象，道從高後小林泉。謀身只置煎茶鼎，積貨惟收賣藥錢。見說新居更幽僻，爲憂徵詔到門前。
刑人一旦起幽深，功業煌煌照古今。
朱衣吏引上驪山。
秦帝墓成陳勝起，明皇宮就祿山來。
汾水冷光摇畫戟，蒙山秋色鎖層樓。
巴陵山水冠南中，送陳生歸岳州詩。
江路北來通漢水，土風南去接荆蠻。
春來何事謫蓬瀛。
僧寺聚觀刊石處，人家傳寫掛牌時。
轉戰風騷如甲胄，平分才學過權衡。
庭梧影薄晨霜落，籬菊香寒晚吹生。
他年館閣同遊處，榮路方蹤繼二孫。
會稽新命剖魚符，又向蓬山鎖直廬。林壑縈迴多洞府，人煙高下半樓居。知音好採柯亭竹，博物應探禹穴書。公暇仙舟宜案部，鑑湖晴色照鄉閭。
千重浪裏平安過，百尺竿頭穩下來。
山稱孤獨字，廟塑女郎形。過客雖知誤，行人但乞靈。
聞道荆王廢池館，化爲徐湛好亭臺。江山形勝周遭見，花木芬芳次第開。
世居江表卧烟霞，致政官資美莫加。聖代旌門崇孝義，御書堆閣絕生涯。衣冠濟濟皆稽古，兒侄熙熙盡克家。我忝轉輸巡按暇，因留詩句記榮華。
聞說靈巖境最幽，乘閒艤棹共追遊。飛泉翠滴半空雨，古樹陰連萬壑秋。縹緲香煙籠梵榻，嵯峨山勢枕江流。登臨眺望關河遠，惹起鄉思戀國愁。
分携何必恨依依，三載無私得意歸。煙雨乍隨孤棹去，鴛鴻重入九霄飛。舊題詩句刻文石，新創儒宮在翠微。後夜月明回首處，汀風蕭颯動行衣。
勸君莫辭滿酌酒，瑶林瓊木皆良友。就中此會難暫忘，一年兩經九月九。茱萸含香又滿頭，黄菊飄英再盈手。清歡未見玉山頹，高空任待金烏走。落帽聲名何足取，孟嘉一會登龍首。梅僊耳熱遺我詩，詩筆如椽膽如斗。
桃花謾說武陵源，誤教劉郎不得仙。爭似蓮花峰下客，栽成紅杏上青天。
跨蹇度溪橋，處處尋春信。青枝攤蓓蕾，喚僕頻頻認。
我非東方兒，不是牛耕土。欲識我蹤跡，一氣萬物母。
兩岸綠楊遮虎渡，一番青草覆龍洲。
新粟米炊魚子飯，嫩冬瓜煮鱉魚裙。
若以山形比人骨，此池應合似泥洹。
南枝向暖北枝寒，一種春風有兩般。憑仗高樓莫吹笛，大家留取倚闌干。
錦江江上探春回，銷盡寒冰落盡梅。爭得兒夫似春色，一年一度一歸來。
暖有花枝冷有冰，佳人後會却無憑。預愁離別苦相對，挑盡漁陽一夜燈。
獨出諸峰表，周圍一丈圓。千尋雄鎮地，萬仞上擎天。湖浪動星際，荷花生日邊。終當駕雲鶴，絕頂會神仙。
飛泉成五級，一級一龍湫。削出萬仞秀，詎讓蓬萊丘。
造化鑿紳維，千巖鬭空碧。有時雲雨開，殘陽落幽石。
一徑數里間，巉巖鎮幽谷。中夾清溪流，白雲長斷續。
寒井深無極，人謂藏虬龍。嘗聞救炎旱，絲雨灑長空。
巨石平如掌，天然狀鼙鼓。擊之還有聲，分明含太古。
雙峰起雲際，髣髴五侯門。烟霞鎖不開，曾無車馬奔。
峭石狀危屏，截斷諸峰青。白雲觸不飛，仙掌空遺名。
昔人持此咒，巖坐歲寒深。梵言不復聞，雅名流至今。
嘗聞越邑民，禱雨碧巖畔。神龍如有期，爲霖通旱暵。
捫蘿梯峭石，直上青雲端。咫尺星斗光，冷射人心寒。
良弼論思暇，英才視草餘。西清承密旨，東觀類羣書。左氏先經日，征南發例初。編年終顯德，歷帝自凡蘧。一覽無前古，三長豈後予。宏綱提要妙，至論絕籧篨。訛繆刊三豕，公乎喜衆狙。菁英咸采掇，疣贅盡銷除。組織千章合，研窮萬象虛。胡爲參也魯，亦造仲尼居。處末加駢拇，於中或輔車。乘軒思衛鶴，努力效劉馿。見彈曾求炙，臨川復羨魚。孰云貂可續，自愧鶚難如。早入希東郭，先知服子輿。直非頭似筆，智謝里名樗。蝸舍遊從寡，鶉衣禮貌疏。寸陰嗟荏苒，十駕敢躊躇。天祿楊雄閣，承明嚴助廬。時陪折俎宴，頓異带經鋤。繫日親函丈，他門絕曳裾。卓錐然有地，擔石尚無儲。獵犬方勞指，神龜可避漁。屠門誇大嚼，鼠壤鄙餘蔬。闕里辭難措，漳濱病且祛。學勤徒力爾，性拙奈天歟。大道今興起，先生意卷舒。正爲王者瑞，何羨使君旟。暗室欣觀火，頹波頼决渠。當仁如退讓，末跡定淪胥。
華林酒滿勸長星，青漆樓高未稱情。麝壁燈迴偏照晝，雀航波漲欲浮城。鐘聲但恐嚴粧晚，衣带那知敵國輕。千古風流佳麗地，盡供哀思與蘭成。
羽葉籠盤石，虬枝拂畫堂。夜聲含素瑟，曉影逼扶桑。好借鸞爲瑞，無容麝損香。寧知千載後，祇美召公棠。
䡾䡾風檐乳燕翔，浴蘭衣綌簟流黄。雲容倐變千峰險，草色相沿百带長。旋製紫荷供橐筆，暗移神蔡忍搘床。思君祇欲傾家釀，待警同誰賦栢梁。
紫霧函燈檠，彤霞逼綺寮。吳宮何薄命，楚夢不終朝。半被曾羞問，鄰牆却悔招。莫移風雨怨，更囑鵲爲橋。
華池阿閣不相容，濁水清塵恨莫窮。明月自新班女扇，行雲無柰楚王風。乳鶑啼曉銷蘭炷，媚蝶傷春失蕙叢。縱使多才如子建，祇能援筆賦驚鴻。
漢武高臺切絳河，半涵非霧鬰嵯峨。桑田欲看他年變，瓠子先成此日歌。夏鼎幾遷空象物，秦橋未就已沉波。相如作賦徒能諷，却助飄飄逸氣多。
庭中嘉樹發華滋，可要螳螂共此時。翼薄乍舒宮女鬢，蛻輕全解羽人尸。風來玉女烏先轉，露下金莖鶴未知。日永聲長兼夜思，肯容潘岳到秋悲。
玳押風簾薄，金徒漏箭長。食魚齊上客，置醴漢元王。蒟醤辛初和，蓱齏冷乍嘗。巢笙傳曲沃，摻鼓發漁陽。吟燭惟憂盡，杯籌豈易防。齒犀融晏雪，袍麝薦荀香。笑逐呼盧勝，歌隨解佩狂。遺簪兼墮珥，流眄復回腸。綵鳳尋仙史，班騅待陸郎。主歡殊未已，投轄在銀床。
碧樹陰濃釦砌平，華亭歸夢曉頻驚。仙經若未標奇相，琴操何因寄恨聲。養氣自憐雞善勝，全身却許雁能鳴。芝田玉水春雲伴，可得乘軒是所榮。
油壁春車隔渭橋，黄山路遠苦相邀。行庖爨蠟雕胡熟，永埒鋪金汗血驕。別館橫陳張靜婉，期門長揖霍嫖姚。注鉤握槊曾無憚，綠桂膏濃曉未銷。
丈八蛇矛戰血乾，子孫今已列材官。青烟碧瓦開新第，白草黄雲廢舊壇。勞薄可甘先藺舌，爵高還許戴劉冠。秋來從獵長楊榭，矍鑠猶能一據鞍。
八月收民算，三千異典章。天機從此淺，國艷或非良。玉戶銅爲沓，羅幬象作床。驪姬初悔泣，飛燕近專房。蓮小纔承步，梅新競試粧。盡知春可樂，終歎夜何長。取酒臨邛遠，吞聲息國亡。難銷守宮血，易斷舞鸞腸。百草兼花鬭，雙鈎映燭藏。金人須手鑄，虎圈更身當。步輦回長樂，飛除接未央。琳珉飾漢館，藻繡裛周牆。厭火雙魚尾，鳴弦小雁行。雲甍澄顥氣，綺井激回光。路有斯須隔，憂難頃刻忘。新聲來樂府，別寢近溫湯。虹跨層臺晚，螢飛下苑凉。錦帷迎七夕，蓬餌薦重陽。九畹蘭承露，三江橘带霜。方資裂繒笑，可要蕩舟狂。並釣池魚小，重衾穴鳳翔。珊瑚分碧樹，火齊列清防。背枕多幽怨，登樓更遠傷。下陳無自愧，人彘劇豺狼。
芒熛盛德正渾儀，休問探湯向小兒。盡日羽陵開蠹簡，幾人河朔引芳巵。堯厨萐莆頻摇處，漢殿相風未轉時。爭得琴高借雙鯉，暫遊姑射對冰姿。
歲歲南山見壽星，百蠻迴首奉威靈。梨園法部兼胡部，玉輦長亭復短亭。河鼓暗期隨日轉，馬嵬恨血染塵腥。西歸重按凌波舞，故老相看但涕零。
感概復風流，交通徧五侯。鳴鐘平樂宴，擊鞠茂陵游。狡兔方多穴，蒼鷹始下韝。鈴奴藏廣柳，劍騎騁長楸。雲際尋橦技，花間笑躄樓。害先除白額，夢已應黄頭。燕酒惟增氣，秦箏漫送愁。鴻毛輕一死，祇待報私讎。
走馬章臺冒雨歸，後門猶歎滯前期。荷心出水終無定，蘿蔓從風莫自持。複帳麝輕難辟惡，曲房蠶懶不成絲。漸漸壠麥藏鳴雉，更恨如皋一箭遲。
簾聲竹影浪多疑，仙穀何能爲解迷。藻井風高蛛壞網，杏梁春晚燕爭泥。更看山遠惟凝黛，縱許犀靈祇駭雞。枉裂霜繒幾千尺，紅蘭終夕露珠啼。
麝裂初難和，烏驚每易傷。蕩舟殊不禁，奔月可能防。洛浦多遺翠，秦樓滯采桑。飛蛾攢釦燭，綠鴨鬭銀塘。夜合花含霧，宜男草带霜。琅玕餘舊貫，須要鳳求皇。
水國開良宴，霞天湛晚暉。凌波宓妃至，盪槳莫愁歸。粧淺休啼臉，香清願襲衣。即時聞鼓瑟，他日問支機。繡騎翩翩過，珍禽兩兩飛。牢收交甫佩，莫遣此心違。
暮雨過湘渚，微凉滿楚宮。濺裙無限水，障袂幾多風。浪跡嫌萍實，塵勞笑菊叢。氣清防麝損，信密待魚通。游女歌爭發，騷人思未窮。休傳江北意，月冷魏池空。
紉蘭爲佩桂爲舟，北渚雲飛發櫂謳。已有萬絲能結怨，不須千蓋强障羞。金隄勃窣誰同上，翠帟繽紛客自留。欲選浣紗傾敵國，越王更起近江樓。
粉白朱紅翡翠翹，漢宮等級不相饒。風波若未乖前約，一死何辭更抱橋。
玄光仙樹阻丹梯，御宿嘉名近可齊。真定早寒霜葉薄，樊川初曉露枝低。先時櫻熟煩羊酪，遠信梅酸損瓠犀。宋玉有情終未識，蔗漿無柰楚魂迷。
雍門琴罷已浪浪，更上牛山半夕陽。楚澤雲迷千里目，薊門歌斷九迴腸。寒梅带雨飄離席，尺素停燈作報章。湘水乾未終未盡，豈徒萬點寄疏篁。
含酸茹歎幾傷神，嗚咽交流忽滿巾。建業江山非故國，灞陵風雨又殘春。虞歌决別知亡楚，宴酒初酣待報秦。欲斷青天銷積恨，月娥孀獨更愁人。
靈匹迢迢駕七襄，暫陳雲幄對星潢。已看素魄過三讓，何用華燈更九光。玉腕雙絲輕宛轉，霞衣雜佩暗丁當。誰言巧意能勝拙，祇見鳩閑鵲自忙。
鏤膚剽俗恣遊遨，可得蹲鴟號富饒。井絡共知天與險，蠶叢無柰世興妖。杜鵑積恨花如血，諸葛遺靈柏半燒。才似文園何足道，一生琴意祇成痟。
瑶席留歡友，金波對廣庭。重簾和霧卷，六幕極天青。屬玉東西館，琉璃左右屏。梁園休賦雪，隋苑漫飛螢。蟾滴全供硯，牛津不見星。綺窗分皎皎，苔閣共亭亭。已喪應劉魄，誰通鮑謝靈。欲銷千里恨，魯酒薄還醒。
垂柳陰岑院，游絲曠蕩春。蘅皋誰駐馬，羅襪自生塵。四姓良家子，三年賦客鄰。折腰行太緩，連瑣語何頻。倭墮雲爭媚，便娟月鬭新。滅瘢難辨玉，約指不勝銀。電笑投壺勝，江澄擣練勻。東南勞鶴望，西北限牛津。寶唾凝蘭氣，鳴黄咽絳脣。籠禽思隴樹，洞犬謝秦人。詠絮才無對，聞琴意始真。長安足輕薄，慎勿走瓊輪。
枳落莎渠急夜蟲，翛然平子四愁中。栗林忽感雕陵鵲，雲表初過代嶺鴻。阮籍卧惟疏鑒月，馬融橫笛遠含風。郎潛吏隠前賢事，猶勝楊岐泣斷蓬。
利觜由來得擅場，盡遷豪富入咸陽。屬車夜出迷雲雨，峻令朝行劇虎狼。前殿建旗凌紫極，東門立石見扶桑。從臣嘉頌徒虛美，不柰盧生讖國亡。
秋陰凄淡隔重城，一畝居仍近禁營。漢苑樓臺沉暮影，謝家鼓吹發新聲。烟昏露井殘桃墜，葉下凉波獨鳥驚。節物變衰吟更苦，可堪漳浦卧劉楨。
石渠仙署久離羣，抗跡丹臺世絕倫。楊子不甘嘲尚白，漆園終許自全真。紫烟深處鸞雙舞，朱髓成來鳥共伸。若向雲中見雞犬，可能渾忘姓劉人。
楚國驕荒日已深，山川朝暮劇登臨。曾傷積毀亡師道，祇託微辭蕩主心。江草東西多恨色，峽雲高下結層陰。潘郎千載聞遺韻，又說經秋思不任。
青門祖帳曙烟微，片席乘流鳥共飛。曲岸馬嘶風嫋嫋，短亭人散柳依依。灞陵目斷猶回望，楚水魂銷爲送歸。祇自河梁傳怨曲，洛塵千古化征衣。
日上旗亭第五重，百壺春釀與誰同。黄山遠隔奔霽騎，紫塞孤飛避弋鴻。湘竹幾時休染淚，楚旌終日自摇風。此情不及歌楊柳，一尺魚書萬水中。
夕陽堪極目，況復近秋殘。塞逈橫烟紫，江清照葉丹。伍胥嗟路遠，潘子念行難。更有蕪城恨，城空逼夜寒。
東閣留嘉客，寒葩艷晚光。秋風自蕭瑟，台座對熒煌。麗奪雙南價，清含九畹香。嵰州霜薦味，太液鵠分裳。已助蜂成蜜，還隨蟻泛觴。俯臨輝艾綬，佩服間萸房。節物傳荆俗，詩情掩謝塘。更期松偃蓋，永奉太清方。
鷄人肅唱發章溝，漢殿重重虎戟稠。綷羽欲棲溫室樹，金波先上結麟樓。風來太液聞鳴鶴，霧卷銀河見飲牛。萬國表章頻奏瑞，手批天語思如流。
百尺青樓大道邊，五陵遊騎驍翩翩。不思夜魄過三五，祇問春醪賞十千。密鎖香雲深處戶，亂飄梨雪晚來天。愁眉豈待歌成慘，咫尺河陽信未傳。
半減依依學轉蓬，班騅無柰恣西東。平沙千里經春雪，廣陌三條盡日風。北斗城高連蠛蠓，甘泉樹密蔽青葱。漢家舊苑眠應足，豈覺黄金萬縷空。
秦痔從來易得車，郄枝今比我何如。垂天借喻齊諧志，握火尋盟越絕書。旭日西清雲幄密，朔風南陌葦衣疏。故山夜鶴空多怨，金屋人爭誦子虛。
漢夢通西域，逍遥廣舊園。竺乾方演教，金粟豈忘言。硯滴寒蟾吐，臺香瑞獸噴。揮毫花滿裓，隠几雪盈門。大士清歌發，南宗密印存。縱橫十二部，慧日破重昏。
霜曉月仍殘，桐疏鳳更單。已傷春寂寂，還踏夜漫漫。凍合仙槎路，薰餘侍史蘭。那知荀奉倩，體薄不勝寒。
南州石黛有遺妍，目極危梯月上弦。一水相忘空脈脈，雙金何路致拳拳。仙源日永桃無援，客館春輕柳未眠。欲寫微詞託歸雁，風高嶺闊又經年。
撫枕凄然掩北軒，漢庭誰問馬文園。風簷鴟嘯厨烟絕，月樹烏驚藥杵喧。戲習五禽成妙術，學虧一簣阻微言。不因九奏清塵耳，天露應迷簡子魂。
豪家抱甕擅風流，更燎薰鑪白雪樓。魯筆休分科斗字，蜀都且換鷫鸘裘。仰天拊髀真爲樂，倒載穿腸肯易愁。欲鱠長鯨置雕俎，願迴北斗挹東流。
地僻無車轍，心灰欲坐忘。疾雷徒破柱，幽草不迎凉。日烈蟬遺蛻，花休蜜滿房。覆觴知已久，寧有次公狂。
千輪佛火照層城，九陌香車擊迅霆。簡子最知天帝樂，孟家惟信紫姑靈。金徒抱箭催壺水，玉宇來風滿砌蓂。簾卷交疏蓮燭密，通中枕上獨聞鈴。
卿靄重重覆璧門，獨揮鴻筆坐西垣。誠明自有中和氣，潤色還多郁穆言。內苑朱櫻兼酪賜，前階紅藥任風翻。紫絲新履徊翔地，應笑東方避世喧。
曾許千金答浣紗，越溪浪淺不通槎。曉樓簾卷還凝霧，外院牆低却映花。滿目離愁頻駐馬，一春幽夢祇驚鴉。柔桑蔽日南城路，懊惱羅敷自有家。
昱爚銀鞍狹路逢，長裙連带任流風。身輕近識吳宮燕，目斷還驚洛浦鴻。未許香囊安肘後，獨憐丹枕在房中。南園蝴蝶飛無限，一一雌隨一一雄。
毛竹千叢蔽野亭，曉猨驚後亂峰青。漢庭已奏三千牘，周室仍繙十二經。紫殿深沉頻視草，緇帷寂寞自飛螢。振衣本爲蒼生起，肯向荀家祇聚星。
不才甘客難，多病豈旬休。可待乘軒寵，終慚舐痔求。渚蘭薰露夕，江橘富霜秋。養拙寧無地，千波一葉舟。
欲折瑶華向綠疇，風光滿目盡離愁。茂林修竹多嘉客，萬壑千巖憶舊遊。漢詔已聞求泛駕，禰狂無自屈岑牟。荆山待價何憂晚，龜手猶期裂地酬。
需雲分渥澤，禊飲恣歡游。緹幕侵晨設，蘭泉對席流。蕙肴清萐莆，玉醴湛金甌。春服萋萋盛，光風灧灧浮。桐華穠競發，鶑語巧相求。妙曲新聲合，斜陽醉未休。
紫館天神貴，綸闈地望清。齋心奉蠲潔，攝事罄誠明。殿翼如軒翥，壇垓類削成。直官琳札密，太宰繡衣輕。薜荔羅芳席，虹蜺曳綵旌。星陳五帝佐，體薦一元牲。蒼駟回風馭，珍禽驚露聲。丹霞升曉氣，若木競新英。挹袂寧無友，凌霄自放情。受釐宣室對，賈傅異諸生。
瓊蘂滋晨飲，青縑擁夜衾。萬年宮省樹，五色帝家禽。詔草裁蕂角，薰爐燼水沉。浴堂還獨對，鳴佩有清音。
嘉木清陰接綺窗，謫仙風骨凜冰霜。堯厨萐莆分珍膳，漢廟含桃和酪漿。磴道神行通碣石，井幹雲構俯瑶光。金釭璧月相輝映，獸口時飄侍史香。
赤水分珠樹，薰風送麥秋。蜀都春氣早，漢苑夏陰稠。廟薦清和候，恩頒侍從流。楚昭萍已剖，韓嫣彈爭投。沆瀣滋芳液，醍醐助品羞。玉盤光宛轉，全擬付歌喉。
石渠岌嶪亙宛虹，玄蔭清流接桂宮。玉女壺欹天未笑，羲和轡緩日方中。孝先便腹寧無誚，痀僂承蜩敢衒功。蠲渴欲來飛雪散，南昌世胄有仙風。
六幕雲收萬籟沉，結瑶千尺倦登臨。七盤妙舞頻揮汗，五色嘉瓜冷鎮心。極目嶺梅寧止渴，拂波宮柳漫垂陰。祇憂火解神仙骨，頼有泉聲發素琴。
暫困秦王痔，無疑廣客蛇。職清唐內相，宅僻魯東家。行藥虹梁闊，披襟蕙徑斜。香凝虛白室，露泫紫微花。冰飲何嘗熱，瓊餐益自嘉。熊經仙有術，龜息壽無涯。珍簟裁湘竹，輕巾覆越紗。逍遥成雅詠，屬和肯容巴。
閶闔重門啟，飛簾別館深。歊蒸全已却，雅興可能任。雲起汾河詠，旌摇楚國心。過簫添爽籟，拂野蕩層陰。夕勁淮陽桂，晨凄越鄂衾。登高從落帽，安寢任吹襟。珠網疏難掩，銅鑄冷易侵。急翻池上葉，遥送月前砧。舞袖更回態，歌梁極緒音。最憐鵰鶚意，瞬息度千岑。
伯勞東翥燕西飛，又報黄姑織女期。天帝聘錢還得否，晉人求富是虛辭。
華寢星陳夜未央，明河奕奕度神光。一年暫得停機杼，不柰秋蟲促織忙。
吹笙何處伴乘鸞，窺牖誰人見阿環。便有唐家今夕意，月和風露滿驪山。
淅淅風微素月新，鵲橋橫絕飲牛津。豈惟蜀客知蹤跡，更問庭中曬腹人。
琥車芝駕儼清秋，微雨侵宵助涕流。人世莫嗟離恨苦，却應天上更悠悠。
殺青和墨度流年，飽食無功鬢颯然。却憶侯封安邑棗，不能兄事魯褒錢。千峰月白猿啼樹，六幕風高鶚在天。招隠詩成誰擊節，願傾家釀載漁船。
荒郊多腐草，故苑近清秋。棘密何勝數，囊輕莫盡收。月高疑爝息，天遠認星流。紫桂風微急，紅蘭露徧浮。已能穿永巷，更欲拂高樓。滅燭方無寐，鳴蛩相薦愁。
行行極目天無柱，渺渺橫流浪有花。客子方思舟下碇，陰虬自喜海爲家。村遥樹列秦川霽，岸闊牛分觸氏蝸。鳶嘯風高良可畏，此情難論坎中蛙。
久厭侯鯖靜室來，卜居鄰近釣魚臺。舊山鶴怨無錢買，新竹僧同借宅栽。斗酒誰從楊子學，扁舟空訪戴逵回。抽毫有污東陽望，但惜明時老澗才。
優詔將州任，視政纔旬時。田畯訴炎暵，坐虞多稼萎。雲將掉頭去，波臣涸轍危。行部殊未及，隨車杳難期。往慚神父化，徒令旱母嗤。諸曹白事者，雩典舉舊規。郡北岐棘山，上有三湫池。衙吏潔齋往，汲水置縹瓷。朝服領巫覡，詰旦迓諸岐。舁以結綵輿，奉以五龍祠。自是率賓介，寅午款于斯。紛敷薦楮鏹，浸漬灑楊枝。瓦鑪松香髓，匏樽黍酌醨。四壁繪神變，正筵塑靈儀。悕若葉公牖，怪甚葛仙陂。老覡十數輩，勃屑頭如魌。童巫及伶倡，貌寢語嘍囇。但多甕盎質，曾乏婉孌姿。交手操鈴拂，合譟屢僛僛。喧塵著蓬髮，穢汗落粉頤。一問且一嘔，掩鼻以帨褵。朝隮蔚旋敗，成震巽散之。巽風暮欲息，竅行呼復來。慢黷固已甚，誕妄相憑隨。如是者浹日，僅得沾服滋。嗟予政無狀，百拜胡敢辭。矧夫民習俗，姑用慰齎咨。抑聞古人言，天鑒本無私。神道貴得一，何乃托邪師。遽俾送湫勺，撤役勤蠒絲。申明恤刑詔，梃重捨輕疑。從此四三日，油霈洽封圻。又聞堯湯世，水旱軫君慈。振救自有術，斂散適所宜。元元無菜色，九載尚熙熙。周禮地官職，皇舞雖有祈。道經蒞天下，傷民誠弗爲。惟神稟聰正，遠鬼務肅祗。願守有常德，可戒興妖思。
一辭鑾署守英蕃，兩見廬峰媚翠罇。政懦每憐民若子，歲豐還喜稻成孫。離愁且飲閑人酒，密對須求長者言。入奉清朝同一德，晨趨豈歎鬢霜繁。
浩蕩辭波潤鼠鬚，風流談柄藹栟櫚。漢臺厭卧郎官錦，禹穴思探上世書。鶴蓋成陰爭出餞，鵾絃促調歎離居。由來方任推名輩，藻思江山助起予。
病入新年起甲寅，軻心不動五侯春。史曹非據慚書法，衮職無虧濫諍臣。荏苒未除金馬籍，蹣跚空笑玉樓人。窮簷抱影時相吊，一指南禪四大身。
黄圖標清館，紫詔戒鯫臣。祗祓先三日，精明奉列真。緹帷嚴宴室，琅菜盛齏珍。鵠浴薰湯潔，龜存踵息勻。金胥傳漏箭，雲襡換朝紳。霞接浮丘袂，星瞻太乙神。九光龍檠密，百和鵲罇新。磬度松間籟，歌飄海底塵。中天鳴素瑟，五鼓下瓊輪。祝冊精衷道，沈榆拜席陳。殿趨鳬舄急，廊轉羽旋頻。薦幣冰紋滑，升樽玉液醇。樓居排逈漢，歘駕返清晨。習習靈風遠，欣欣瑞木春。祥氛披輦道，遲景上城闉。宣室如垂問，鴻禧永庇民。
漢典久傳祠太乙，竺墳亦說會夫人。蟾蜍吐耀祥輪滿，菡萏凝華寶檠新。風轉相竽來帝樂，香焚夾道雜車塵。承平多慶羣歡洽，益見嚴宸奉紫旻。
瑞莢盈端月，神燈燦寶輝。執金停徼騎，坐狄敞朝扉。激徵清歌歇，晞陽醉客歸。可封家自樂，不獨在輕肥。
載陽臨仲序，初吉協嘉名。國授民時正，天資植物榮。草薰翔澤雉，風暖度林鶑。堯思存稽古，洋洋播頌聲。
垣禁申嚴日，餘萌盡達初。踏青游騎遠，浮棗禊波舒。餳市喧簫吹，雞場隘酒車。俗康春更樂，綺榭煥晴虛。
黍盤交薦藏煙日，絲雨微沾解禊辰。家有鞦韆憐月夕，戶垂楊柳慶芳春。波浮素卵祥蘭馥，壟戲名翬瑞麥新。千里神畿多勝賞，熙熙胥會可封民。
舜栢森森拂絳霄，薰風瑟瑟動雲璈。琳房遍設沉榆席，金檠齊燃綠桂膏。秘冊十行開鳳檢，靈輝三燭駐霓旄。香飄員嶠空歌歇，北斗闌干月殿高。
朱駕開炎序，瓊科舉舊儀。恭承宣室詔，肅奉列真祠。地接蘢葱氣，人多綽約姿。珍叢羅寶槭，嘉樹蔭文榱。仙饌豐青𩝊，齋房飾紫帷。潔誠專在祀，將事竚迎禧。谷應空歌韻，神聽祝冊辭。蘭蒸芬靜品，桂醑灧華彝。煙達徐梵幣，風靈自轉旗。雲衣纔半解，鳴鳳遡晨曦。
七年綸掖濫敷言，八奉齋祠蔭寶軒。上士半同猿鶴老，病身猶與蟪蛄存。飯蔬力弱防冠墜，枕杫神寧喜席溫。櫻序清和芳意歇，淡然畢竟絕朝喧。
美服斯勤驗國徑，里民單出慶秋成。時羞饜飫盤中味，神鼓喧闐野水聲。爽氣方高疏雨霽，清輝微動遠波平。堯章濬發由庚詠，京庾連雲萬億盈。
餘歡驚社過，獨直奈宵長。月向蓬山滿，風來桂殿凉。睡輕同警鶴，吟苦伴啼螿。耿耿迷遥思，殘星下建章。
野趣風流屬此辰，帝臺高會敞重茵。絳囊爲佩仙萸密，綠醖飛觴壽菊新。兼豆豐盈堯箑饌，雅歌清壯漢營人。年來多病歡遊阻，溫玉蒼葭豈易親。
抗節在叢霄，談玄屢對堯。風迴列子馭，霞建赤城標。白石泥丹竈，紅泉滌酒瓢。天章耀行色，鶴態自逍遥。
暫寄長安寺，時聞寶偈傳。南歸宗派盛，外護帝臣賢。桂色陵庵雪，芝腴助茗泉。離懷杳何許，鳳剎際霞天。
遲景烘初綻，鮮風惜未飄。蝶魂迷密徑，鶑語近新條。芳蕙薰宮錦，丹漿暈海綃。惟時奉宸唱，賡奉愧咎繇。
華林家聲世不渝，雲仍次第秉魚須。烏衣門大容高蓋，蝌蚪書多聚碩儒。里巷當今爲甲族，風煙從古是仙都。豈惟一榻留徐孺，食客三千兼鱠鱸。
極目關河高倚漢，順風鵰鶚遠凌秋。
雨勢宮城闊，秋聲禁樹多。
角逈含秋氣，橋長斷洛塵。
崎嶇一乘傳，憔悴五羊皮。
渝舞氣豪傳漢俗，丙魚味美敵吳鄉。
惟月卿曹重，占星使者賢。
捲衲城鐘斷，搘筇岳雨寒。
醉令難同社，仙鵝肯換書。
柔桑蔽野鳴雛雉，高柳含風變早蟬。
坐席久虛溫樹老，心旌無奈楚風辰。
沙禽兩兩穿鈴閣，江草依依接射堂。
溪牋未破冰生硯，爐酒新燒雪滿天。
春風亂鶑囀，夕霧一鴻冥。
山月愁𤟤子，風濤怒鱷魚。
龍駕昌明御，天旗太乙神。
大野幾星分婺女，清風萬古感顔烏。
嶺雲夏變梅蒸早，越雨秋藏桂蠹多。
滎河带繞中天閣，空樂星懸大士居。
劉伶醉席梅花地，海客仙槎粉水天。
鴟蹲野芋誰爲尹，雪積泉鹽久置官。
鶴伴鳴琴公事晚，烏驚調角戍城秋。
朱飾兩番巡屬邑，案留雙筆在中臺。
三壤月臨承露掌，九鶵烏繞守宮槐。
酒供硯滴濡毫冷，火守更籌添漏長。
已回鄰面三年粉，又結寒絲幾許冰。
鼓音記里繩阡遠，舞節鳴鸞玉步隨。
桃葉橫波人共醉，劍光衝斗獄常空。
右墄獨登溫樹密，前旌雙抗嶺雲高。
洛田荒二頃，楚浪漲三篙。
吟餘雲散葉，坐久麈遺毛。
惠和官尚小，師達祿須干。
空呈厚貌臨官道，更有人從捷徑過。
聞說上饒風物好，錢郎詩思奈春何。
峭帆橫渡官橋柳，疊鼓驚飛海岸鷗。
蟠桃三竊成何味，上盡鼇頭迹轉孤。
天媛貪忙爲靈匹，幾時留巧向人間。
蘭夜沉沉鵠漏長。
詩題：黔中九首句：澤國秋殘已可傷。
詩題：九日登屏障山首句：屏障山頭酒百鍾。
詩題：次韻和縣樓九日首句：紅葉青峰輳目圍。
詩題：九日蕺山戒珠寺作首句：秦望山前曉雁斜。
詩題：九日首句：節物驚心兩鬢華。
詩題：九日首句：旅棹出江湖。
詩題：九日懷舍弟首句：重陽陶令節。
詩題：九日獨酌首句：登高無老伴。
詩題：九日登堯山書事首句：滿頭黄菊鬢毛斑。
詩題：九日三首首句：霜冷風清九月九，陶家籬落菊花開。
詩題：重陽雨中獨酌首句：蹋泥作客應狼籍。
詩題：和景初九日登高不見菊首句：從來秋菊不曾栽。
詩題：九日集句首句：高秋寓目更徘徊。
詩題：和燕勉道九日首句：年年載病客天涯。
詩題：九日首句：采采堂前衣。
詩題：客中九日首句：漸入黄花路。
詩題：九日寄湛文之首句：今日喜九日。
詩題：九日作首句：日暮鴻雁急。
詩題：九日招友人首句：萬點黄花薦壽杯。
詩題：重九舟次太湖惜此佳時無菊可以自慰呼兒取綵菊戴之首句：綵花染出鬰金黄。
詩題：九日與蔡伯世兄弟城上采菊伯世誦居仁九日絕句因用其韻首句：老頭未易見清香。
詩題：宋玉首句：章華清宴重遊陪。
海湧起平田，禪扉古木間。出城先見塔，入寺始登山。堂靜參徒散，巢喧乳鶴還。祖龍求寶劍，曾此鑿孱顔。
偶宿天台白石房，夜深清話月移光。宦遊難作重來約，一枕泉聲老不忘。
借問城中推妙手，誰能寫得使君心。
潘逍遥，平生才氣如天高。倚天大笑無所懼，天公嗔汝口呶呶。罰教臨老頭補衲，歸中條。我願中條山，山神鎮長在。驅雷叱電，依前趕出這老怪。
寺裏掇齋饑老鼠，林間咳嗽病獼猴。豪民遺物鵝伸頸，好客臨門鱉縮頭。
金釭焰短風幕斜，棲烏啼月聲鴉鴉。玉人寶瑟掩不弄，背窗紅淚飄蘭花。錦機挑字相思意，欲託南風到遼水。黄龍夢斷春意勞，渺邈音容隔千里。
霜靄清九衢，霞光照雙闕。
梅花開一枝。
語言全不滯，高躡祖師蹤。夜坐連雲石，春栽带雨松。鑑分金殿燭，山答月樓鐘。有問西來意，虛堂對遠峰。
諸峰回合處，古木抱松林。月占秋廊靜，雲侵晝殿陰。有泉通石眼，不火沸池心。洗浄多生垢，天風更梵音。
講餘衣袂受風輕，來與闌干共晚晴。山倚南雲屏迤邐，江迎西月錦鮮明。道心千古飛鳶接，秋意一樓賓雁橫。老栢上頭天尺五，莫歌金石出商聲。
渺渺桑田注白波，幽幽花洞憶真多。丹成已在風烟上，鶴返其如城郭何。月下清池明老劍，雲凝碧落聽笙歌。五陵王氣龍沙近，儻乞飛霞侍玉珂。
治民因得道，浮世學應難。自是神仙骨，非干龍虎丹。松篁排洞罅，樓閣倚雲端。此日朝真去，慚爲五品官。
靈壇古蹟自來誇，四望峰巒錦簇花。白鶴何來歸洞府，青山竟日鎖烟霞。言尋庭下燒丹竈，爭羨天邊返斗槎。我欲離塵換凡骨，願隨風馭到仙家。
門外落將三市隔，此中人是幾生修。千尋古木含雲翠，一派寒泉繞檻流。
謝家池館遇芳菲，破綠抽心一片緋。恰似九衢三二月，綠羅叢裏著朱衣。
金精山高絕塵俗，中通洞天石削玉。仙家庭院晝不扃，草色迷階秋雨綠。香爐峰前青可掬，石鼓壇邊翠如沐。道人采藥青牛還，鐵笛聲穿山鬼哭。
石岸盤危磴，煙和曉日濃。長桐應待鳳，占水必藏龍。老樹籐多附，層崖路莫從。平磯看浪沒，峭壁任苔封。簫韻生羣籟，嵐光簇衆峰。何時有達士，棲此信疏慵。
東向水西阿，無時景物和。松陰不映戶，曉日在煙蘿。人跡如行少，山禽似語多。清高知隠者，塵慮自銷磨。
南指嵩高北太行，大河中出貫靈長。君王不恃金湯險，自有仁恩結萬方。
靈巖山勢異，金地景難窮。塔影遮層漢，鐘聲落半空。千峰羅雉堞，萬仞聳屏風。飛鶴來清竇，刳魚掛古桐。名曾參四絕，封合亞三公。勢徹河壖遠，形差嶽鎮雄。僊閭鄰峻極，日觀伴穹崇。邃洞連蓬島，重巒鑿梵宮。望應銷俗慮，登喜出塵籠。獻壽嵩衡竝，分茅海岱同。艮方標出震，午位對升中。嵐滴晴煙碧，崖鋪夕照紅。巍峨齊太華，奇勝敵崆峒。鍊句共詩客，模真怯畫工。天孫分怪狀，神化結全功。吟賞慵回首，雲泉興愈隆。
自別高居二紀餘，今朝重到懶踟躕。山川勝景依然在，屈指交親一半無。
聳峻疊寒翠，森森廟木秋。崇功封應聖，褒德鎮中州。輔宋來御署，興唐占上游。義旗初有力，未足答神休。
嶺外歸來者，曾爲外計臣。無功能報國，抱疾亦憂民。乞雨祈諸廟，焚香禱衆真。精誠達天地，霶霈果均勻。
雲谿水雲鄉。
黄金綴菊鈴，兖地獨馳名。細蘂浮杯雅，香筩貯露清。風休沈夜警，雨碎入寒聲。自此傳仙種，秋芳冠玉京。
紫菊披香碎曉霞，年年霜晚賞奇葩。嘉名自合開仙府，麗色何妨奪錦砂。雨徑蕭疏凌蘚暈，露叢芬馥敵蘭芽。孤標只取當筵重，不似尋常泛酒花。
梁州鄰左右洋川，氣候融融別是天。地僻過冬稀見雁，箐深初夏已聞蟬。鄉風與蜀微相似，驛路見秦舊接連。駱谷轉山圍境內，漢江奔浪繞城邊。展開步障蘩花地，畫出棋枰早稻田。遠寺徑危攢迸筍，後園池冷軟飛泉。秋深滿院芭蕉雨，晚色臨軒薜荔煙。南浦採蒲當凜冽，西溪踏石向暄妍。夕陽道觀鳴鐘鼓，夜月人家奏管絃。楊柳影中沽酒市，芰荷香裏釣魚船。珍禽聽久名難辨，新果嘗餘味更全。野渡潮平分淺瀨，羣樓雲散露高巔。喧闐鼓吹迎神社，狼籍杯盤送客筵。慈竹清筠霜鬭膩，海棠堆艷火爭燃。蒼崖險峻應藏虎，碧洞陰深恐隠僊。妓女從游持翠蓋，士流尋勝擘香箋。戚姬廟宇青蕪沒，和相詩碑綠蘚沿。三縣俗淳宜靜理，兩衙事簡可閒眠。紛華度歲他鄉外，幽趣終朝在眼前。不爲近頒明詔下，及瓜情願滿三年。
振錫來京輦，薰蘭近賜衣。種蓮曾結社，指栢迥投機。舊寺千巖隔，歸艎片席飛。禪心天海外，永夕望台輝。
尋常不召猶相造，況是今朝得指揮。
橫木渡前溪，藤深路欲迷。瘦筇諳亂石，老屐带新泥。盡日綠陰合，有時黄鳥啼。多情雙蛺蝶，飛傍帽簷低。
潮信欄邊見，人家樹杪分。筍鞭遮過蟻，蛛網礙飛蚊。松古藏靈藥，山高落冷雲。吾廬遠城市，花草故欣欣。
摇旆家家酒，收犂處處村。草深迷井口，槿密擁籬根。綠水明秧本，青山失燒痕。多應忌蠶事，畏客掩柴門。
傷秋愁不斷，鄰杵已鳴霜。寶扇鸞收影，篘蟻带香疏。花停懶蝶細，草庇寒螿蟲。落葉無人掃，庭空下夕陽。
雲闕漏微照，長江得半明。心隨帆影遠，鷗似我身輕。今古幾興廢，山川無變更。倚欄吟未斷，拍拍又潮生。
若教有口便啞，且要無心爲惡。中間全沒肚腸，外面强生稜角。
地居京界足親知，倩借尋常無歇時。但看車前牛領上，十家皮沒五家皮。
滿室圖書雜典墳，華亭仙客岱雲根。他年若不和花賣，便是吾家好子孫。
重樓肆登賞，豈羨石爲廊。風月前湖近，軒窗半夏凉。罾青識漁浦，芝紫認仙鄉。却恐當歸闕，靈臺爲別傷。
出檻亦不翦，從教長舊叢。年年到朱夏，葉葉是清風。
昔賢自是堪加罪，非敢言君愛竊詩。尀耐古人多意智，預先偷子一聯詩。
蒙君遺長牋，語意如何說。請看身上衣，裩中本無蝎。
笑似烏梅裂，啼如豉汁流。眉間粘帖子，已上是幞頭。
多媿當年未第間，卜居人外得清閑。排聯花品曾非僭，愛惜苔錢不是慳。秋閣詩情天淡淡，夕溪漁思月彎彎。而今慚厚明朝祿，敢念藏愚莫買山。
張公喫酒李公醉，自古人言信有之。陳亞今年新及第，滿城人賀李衙推。
若是道人頭不白，老人當日合烏頭。
棋怕臘寒呵子下，衣嫌春暖縮紗裁。
布袍袖里懷漫刺，到處遷延胡索人。
馬嘶曾到寺，犬吠乍行村。
收寒歸地底，表老向人間。
吏辭如賀日，民送似迎時。
無雨若還過半夏，和師曬作葫蘆巴。
如僧清早厨邊過，偷却黄興料裏蹄。
蔡襄無口便成衰。
浪平山接影，山盡樹回根。
斜搊花脚面，闊大打廉搋。
畫鼓雷奔天不雨，綵旗雲聳地生風。
玉甃銀床蔭碧桐，北窗珍簟水紋融。衣裁練布如王導，扇執蒲葵學謝公。瓊屑半和仙掌露，蘭苕輕泛楚臺風。若非冰雪神仙骨，相樂誰同一笑中。
紫籍仙階貴，丹丘隠路深。五圖傳祕訣，三祝契堯心。瓢飲和瓊蕊，樓居接桂陰。宸歌旌有道，垂象賁中林。
無正文。
十鍾人既醉，九奏鳳來儀。
誰哀城下酌，不廢洛中吟。
擁路東方騎，懸腰左顧龜。
師向何方去，太湖西復西。風傳孤磬遠，松偃舊房低。暖榻常留兔，浮杯不駁犀。何時城北寺，重聽木鷄啼。
季子讓一國，視之敝屣然。寧當寶一劍，不爲徐君懸。徐君雖亡骨未朽，劍挂墳前白楊柳。君知不知不足悲，我心許君終不移。
畫堂燈已滅，彈指向誰說。去住本尋常，春風掃殘雪。
才名登仕路，芝綍奉龍光。出宰神仙邑，吟辭鵷鷺行。烟波迎去棹，圖籍富行裝。淮月蒹葭影，江風橘柚香。新詩留禹穴，舊理過錢塘。市井魚鹽聚，亭臺水石凉。雲山接秦望，花木勝河陽。暫布惠和政，即看鵬翼翔。
振衣辭帝里，歸路指禪林。勝地江山寺，澄明水月心。卸帆烟浦近，鳴磬夜船深。到喜清凉境，門開松桂陰。
賀監賜湖名價高，雲山吟賞抽江毫。澄波杳渺醉欲去，烟光水月留歸舠。
越上湖山何絕奇，昔聞尋勝寧遐遺。烟波無憶舊吟醉，方是致君堯舜時。
翠巘聳層雲，珍祠古迹存。獲登千佛嶺，仰荷九天恩。塔影凌虛閣，鐘聲度遠村。僧言前太守，罕有到松門。
虛窗殘燭明，欹枕旅懷清。永夜起松籟，蒲山疑雨聲。吟餘閑景象，道勝小榮名。鐘罷星河曙，悠悠迴旆旌。
紺髮丹顔氣粹和，大茅峰畔隠雲蘿。至人朝斗傳靈訣，先帝觀龍賜御歌。町疃瑞文眠徑草，蜿蜒神物戲池波。自慚五馬來塵外，一挹仙風幸已多。
棲霞山後峰，天開一巖秀。中有坐禪人，形容竹栢瘦。饑餐巖下松，渴飲巖上溜。愛步巖室前，白雲起孤岫。
霜毫感應早呈祥，誰布黄金建寶坊。古殿幡花遶真聖，美名靈跡異諸方。
殿庭松栢午陰濃，地占神山絕境中。瑞質有靈千古在，金田疑是玉蟾宮。
瀲灧波光入座寒，翠翎雪羽下雲端。林花四繞餘何稱，好種青青竹萬竿。
一聲啼鳥禁門靜，滿地落花春日長。
桑斧刊春色，漁歌唱夕陽。
江吳寧久次，知己在朝端。
客館月斜寒夢斷，仙舟風穩去帆飛。
事簡曉花香落硯，訟稀晴蘚綠生庭。
候館虛窗晴月色，野橋疏樹暮蟬聲。
照池蓮艷紅疑菜，入戶山光翠可枯。
閑門半掩庭花落，啼鳥一聲煙樹深。
數里竹溪藏野色，一軒松雨戰秋聲。
地迴暖脈冰先覺，梅吐新香蝶未知。
千里水雲歸澤國，一帆煙雨掛秋江。
松檜陰中閑覆局，芰荷香裏靜垂鈎。
曉色靜和迷遠徑，晴光輕重織平蕪。
靜憐身計無塵事，貧喜生涯有古書。
滿窗寒影雲生嶽，一枕秋聲雨滴階。
月白風清殘夜影，辱悲榮喜幾人心。
綠陰連野幾株柳，翠靄繞城無限山。
當戶曉山青倚漢，傍簷風竹冷敲秋。
晴樓憑月吟魂冷，春席眠花醉夢香。
梧桐風細初吹葉，河漢雲疏欲護霜。
岸草雪殘迎馬綠，野梅風暖著人香。
村重晚笛吹遥嶺，漁舍寒罾晒夕陽。
酒旗店遠煙中動，漁艇人歸岸次橫。
好客幾嫌州路僻，愛山長上郡樓高。
江館夜凉風乍起，海天雲淡月初高。
雨霽煙波帆掛曉，月明樓閣笛橫秋。
詩酒一生唯道□，田園數頃敵封侯。
列岫縈迴青靄合，層江空闊碧天垂。
孤影漸高雲外月，寒聲特起竹間風。
晚細雨餘嵐疊翠，碧江風細浪成紋。
印苔多鶴迹，題壁半僧名。
餘殘花落席，吟次月生樓。
杜門憎慶絕，枕石夢魂清。
波動月光碎，岸遥煙色深。
吏閑衙放早，事簡印開稀。
住僧忘歲月，游客悟塵勞。
永夜起松籟，滿山疑雨聲。
巖深松半露，石亂水分流。
惜花愁有雨，待日喜無雲。
漢月夜如晝，松風凉似秋。
水村煙暝早，山館夜寒多。
地僻無來客，庭閑自落花。
雲氣凉秋簟，山光翠入門。
簷捲三峰碧，琴彈萬籟清。
竹韻扣寒玉，苔花疊碧錢。
掃徑苔痕破，開扉竹影分。
龕燈落燼殘，藥竈藹餘香。
冷餘松子落，病起笋成篁。
松窗晴似雨，竹徑夏如秋。
苔光浮亂石，花影倒寒潭。
徑竹煙橫素，庭莎露綴珠。
丹井經臺接岩洞。
詩題：牡丹。
首句：棗花至小能成實。
出處：宋《錦綉萬花谷》前集卷七。
附注：已錄王曙詩。
疊翠圍僧國，幽棲孰有才。名高仍可隠，骨俗豈宜來。花發松香沒，雲銷石色迴。何年脫身去，心委像前灰。
霜臺御史新爲郡，棘手廷評繼下車。首謁梓桐王處士，教風從此重詩書。
星分紀軫三湘尾，萬頃湖邊舊晉都。
一方靈跡兩峰間，左右芒山與碭山。勝地昔曾鍾王氣，高僧誰此掩禪關。翬飛巍殿烟瓴碧，翠削層崖苔蘚斑。千古英雄無處問，嶺頭依舊白雲閑。
河朔雪深思愛月，并門春暖詠甘棠。
仙掌凌空沆瀣秋，大田多稼似雲浮。天邊霽景芙蓉闕，江上殘芳杜若洲。東觀羣儒宣宴樂，南荆遺俗重嬉遊。宸章忽降容瞻睹，疑是神龜負九疇。
宸居瑞靄重，閶闔正來風。憀慄驚秋氣，豐穰美歲功。曉煙籬菊嫩，霄露畹蘭紅。重九登高會，歡娛處處同。
民在華胥正樂康，高秋賓雁指衡陽。蒹葭漸見凝清露，鶗鴂先驚歇衆芳。節值登高真勝會，年逢大有是殊祥。宸心悦豫流新唱，星漢垂文示八方。
燔柴就陽位，煙燎達高穹。掃地鉶㽅潔，嚴更鼓角雄。天心侔兑悦，皇澤比春融。帝享惟馨德，民蘇解愠風。周郊四祭重，漢畤五祠同。靈貺昭玄感，神光望拜中。
戎輅巡河右，天威讋鬼方。五營開細柳，三令凛飛霜。氛祲消千里，聲名耀八荒。靈旗風助順，黄道日呈祥。偃革邊關靜，迴鑾海縣康。欣陪從臣末，歸蹕奉高驤。
潔齋恭己奉蒼旻，報本圜壇備物陳。酒縮楚茅三獻畢，灰飛嶰管一陽新。高空瑞氣長隨輦，永夕清霜暗濕巾。泰畤迎年嚴漢祀，六宗祈福盛虞禋。鴻恩渙汗霑窮髮，睿藻昭回動紫宸。庶彙熙熙蒙帝力，徒知擊壤傚堯民。
一夕香街布玉塵，檀欒勁節露貞筠。兔園置酒皇歡洽，柏殿賡歌睿唱新。麥秀原田初望歲，花開苑樹忽驚春。豐穰薦瑞民心悦，高下還隨帝澤均。
宫花如錦水連漪，翠輦尋芳正是時。禁苑定知人未識，朱欄除有蝶偷窺。艶烘曉日迷天仗，香逐輕風落酒巵。何幸微臣陪鎬宴，蓬壺春漏正遲遲。
水漲方塘綠，花開禁籞紅。同瞻萬乘主，親御六鈞弓。曲應騶虞節，春迴太皥功。還須殪大兕，何只落驚鴻。一箭天山定，三邊虎穴空。潯陽射蛟者，寧與此時同。
雲羅霞綺媚芳辰，瓊圃花開爛漫春。風遞清香隨鳳輦，波涵倒影落龍津。仙葩四照烘初日，濃艶千苞賜近臣。向晚天街戴歸處，遊蜂舞蝶自隨人。
非煙葱蔚蒼龍闕，紫府深沉大帝居。羣玉中天開策府，神龜温洛薦圖書。珠宫岑寂經行處，金簡熒煌拭目初。曾是先朝受恩者，因探禹穴涕漣如。
宜春小苑斗城旁，錫宴羣仙奉紫皇。漢沼乳魚偏傍釣，青陵舞蝶自尋芳。波平鼇背浮崑閬，日轉金莖艶赭黄。滿酌流霞侍臣醉，暖風宫蘂雜爐香。
仙山靈沼五城西，曉日花光照彩霓。露濯冰蠶鋪瑞錦，風吹水麝拆香臍。芳葩散採添蜂蜜，紅片狂飄雜燕泥。曾識壺中舊春色，桃源重到路猶迷。
册府藏書在紫微，退朝稽古助論思。中天召宴衢樽滿，乙夜觀文列象垂。綵鳯翩翻巢綺閣，靈龜夭矯冠金碑。大風發唱羣臣和，元首康哉庶績熙。
瑣闈聊輟皂囊封，賜告歸尋一畝宫。關路蒲輪千里遠，巖扉蕙帳幾年空。百壺天酒凝甘露，二雅宸章掩大風。舊隱暫還非久住，心期獻可沃堯聰。
地去京華遠，年逢旱暵餘。羣胥同黠馬，比戶甚枯魚。煦嫗心空切，澄清志莫舒。棼絲殊未治，錯節詎能除。聽訟棠陰密，行春柳影疏。賓筵求婉畫，僧舍問真如。踰月窺除目，經時絕傳車。素餐徒自飽，投刃豈曾虚。盈耳嫌敲扑，堆牀厭簿書。故園無數舍，長日歎歸歟。
秋風苦憶鱠霜鱗，暫剖銅符出紫宸。一路雪寒多挾纊，幾程山險欲摧輪。清香撲鼻梅林近，秀色凝眸麥壠新。閉閣草玄終寂寞，下車爲政尚因循。尋僧不厭攜笻遠，愛客寧辭舉白頻。簿領孜孜防黠吏，邱園矻矻訪通民。魚鹽自與滄溟接，雞犬仍將白社鄰。官滿會須抛印綬，武夷歸去作閑人。
破臘連空粉絮飄，離離一番長山苗。旗亭誰氏來沽酒，臺笠何人去採樵。背日旋依松澗積，迎風先傍藥畦消。袁安此際偏無賴，獨掩閑門對一瓢。
蕪穢休嗟負郭田，蹉跎自過鹿鳴筵。荆山玉璞空三獻，梁苑風塵已十年。疏入禁中猶未報，賦成都下早曾傳。獨攜書劍歸閩嶺，共泛煙波入楚天。獵獵酒旗邀舉白，招招漁艇勸烹鮮。棋枰鬭勝疑成癖，砧杵驚愁幾廢眠。驛路數程煩託乘，郡齋終日喜談玄。如何弃我還家去，相送津亭一黯然。
長樂疏鐘自厭聞，漢庭誰不惜離羣。舟浮一水波瀾闊，路入千山杳靄分。郡閣先憂迷簿領，村田聊得問耕耘。疲民深喜猶安堵，黠吏那知便舞文。照膽求瑕空察察，飲冰爲政漫云云。玄臺已分嘲揚子，桑野須防誚使君。别派東傾連漲海，故園西望隔晴氛。黛鋪遠岫秋將晚，綺散餘霞日欲曛。小檻報春梅爛漫，滿空呈瑞雪繽紛。題詩到處尋紅葉，置酒終朝看白雲。符竹偶分慚出守，櫜鞬暫佩愧從軍。石渠舊署頻牽夢，室有芝蘭閣有芸。
郡齋退食復何爲，縱目西亭景物奇。疊嶂雨餘泉眼出，澄潭風靜釣絲垂。城臨古戍寒蕪闊，路轉荒村野彴危。幾處唱歌聞白紵，誰家酤酒見青旗。蝶隨游妓穿花徑，犬吠行人隔槿籬。桃李成蹊春盡後，魚鹽爲市日中時。桑麻萬頃晴氛散，絲竹千門夕照移。吟際嶺雲飛冉冉，望中壠麥秀離離。煙迷喬木鶯遷早，水滿芳塘鷺下遲。鶴蓋翩然肯相顧，主人終宴豈知疲。
處處春波滿稻畦，海棠零落子規啼。一麾遠郡方留滯，十里長亭又解攜。後夜灘聲妨客夢，初晴雲物入詩題。到家爲問田園事，桃李猶應有舊蹊。
縉雲六載掌關征，學得陽冰小篆成。逋客幾人曾識面，仙山到處便題名。桑郊又是乘軺去，鈴閣虚煩解榻迎。舊讀春秋究微旨，何須苦說不知兵。
鄉國馳名幾十春，鳴臯一旦九天聞。翔鸞棲棘曾爲吏，金鼎調梅未致君。百里象雷嫌碌碌，片言折獄厭云云。詩名已是齊康樂，筆力何曾减右軍。抗表忽然干鳳扆，拂衣殊欲謝人羣。都緣梁苑慵爲賦，且免鍾山被勒文。清夜獨吟牛渚月，高秋時望帝鄉雲。鯉庭禀訓門逾盛，蘭畹傳芳氣益薫。盡室遠依洪井側，直鈎猶釣楚江濆。西山有藥應須餌，待看蜺旌入紫氛。
隴山秋樹舊巢傾，遠向江東逐斾旌。去國夢魂應繚繞，入春喉舌漸分明。一聲警露何慚鶴，百囀遷喬肯讓鶯。終日雕籠心不戀，經年丹觜色猶輕。思歸悒悒因成疾，顧主依依尚有情。死葬小園芳草地，夜來經雨綠苔生。
數日不逢黄叔度，胸中鄙吝一時生。如何民瘼偏能療，却是詩魔未得平。夏景清和妨命駕，玄臺寂寞阻飛觥。欲親高論無由得，須作文殊問疾行。
五藴已空諸漏盡，冢間行道十年餘。吟成南國碧雲句，讀徧西方貝葉書。清論彌天居士伏，高情出世俗流疏。問師心法都無語，笑指孤雲在太虚。
竹使貪爲郡，金門懶上書。征途沿木合，官舍類樓居。密葉藏啼鳥，澄潭躍戲魚。波光搖島嶼，霽色露閻閭。圃蕙光風拂，山苗淑氣噓。開樽空愛客，函丈孰宗予。清唳頻思鶴，長鳴幾厭驢。顔貧一瓢足，嵇懶尺題疏。薄宦無勞說，長謠任所如。神明定來舍，莊室正虚虚。
雞窗十載共論文，蘭室依然有舊薫。雨雪共抛修竹苑，煙霞獨訪武夷君。隨珠照乘元無類，天驥追風定不羣。犬子賦成猶未獻，飄飄詞氣已凌雲。
家在霅溪傍，汀蘋遶舍香。草玄偏寂寞，爲客苦恓惶。澤國聊傾蓋，春闈早擅場。陔蘭行可採，月桂自應芳。税駕臨滄海，迴轅指大梁。裂裳趨遠道，負米及高堂。季子裘雖敝，安仁鬢未蒼。明年杏園裏，輙莫負春光。
旱魃偏爲虐，陽烏益以驕。何曾柱礎潤，惟恐土山焦。請禱彌增潔，陰靈亦孔昭。雲興不待族，風細欲鳴條。隱轔雷車轉，霏微雨足飄。層陰低匝野，鴻霈近連宵。庭樹含佳色，村田長善苗。蘚痕緣屋壁，泉脈吐山椒。轍鮒那憂涸，園蔬豈待澆。官渠逗水急，客路裛塵銷。掾吏階前賀，耕夫壠上謠。秋成知有幸，歲欲近玄枵。
水陸都無數舍程，魚符龜印苦相縈。夢魂長繞龍門坂，姓字終懸月旦評。鮑室清琴應獨撫，融樽渌醑共誰傾。春深詩石苔衣駮，雨過書齋草带生。鴻寶枕中初得術，丹臺籍上已題名。清談宛有南朝體，嘉遯全忘北闕情。金馬深嚴堪避世，滄浪清淺未沾纓。諸儒正議明堂事，軋軋蒲輪即奉迎。
朱火熒熒向夕流，林間一葉忽驚秋。風來野渡聞漁笛，霧斂晴天見蜃樓。艶愛芙蓉開幕府，香憐杜若老汀洲。使君鬢畔多玄髪，臨水登山不用愁。
周漢經營跡未遐，山川形勝最堪嘉。前瞻闕塞千尋出，旁逗伊流一派斜。子晉鳳笙調夜月，宓妃羅襪映朝霞。何人貰酒青樓曉，幾處尋春紫陌賒。駿足每從金埒試，芳叢多展翠帷遮。出逢勝境爭飛蓋，歸逼殘陽競走車。庭竹惹煙披嫩籜，臯蘭裛露長新芽。嵩峰崷崪疑摩斗，洛水清泠欲見沙。萬井閭閻真陸海，九重宫闕是天家。禁林日暖空啼鳥，御苑風微自落花。關路行人偏絡繹，津橋賈客苦諠譁。何當獻賦論遷鼎，便欲抛官學種瓜。江海三年勞夢想，田園二頃有生涯。應知父老沾堯化，長挈壺漿望翠華。
幾年華省冠名曹，歸棹夤緣入海濤。纔奉色難馨夕膳，便將心計析秋毫。政成婺女生祠在，地近明光伏奏勞。夜直乍諳綾被暖，晨趨頻見露盤高。共期晝日承三接，莫許秋風長二毛。爲郡今來最卑屑，勸君休更夢懸刀。
凉颸初拂衽，皓魄正當軒。宿鳥林間定，流螢草際翻。蒼茫迷野色，嘲哳辯方言。角罷重城掩，漁歸别浦喧。斷蛩吟壞壁，寒杵出遙村。樹影成帷密，灘聲激箭奔。夜長風露冷，川迥水煙昏。對景都無寐，冥心契混元。
秋晚彌岑寂，天空見泬寥。溪流拖白練，樹葉翦紅綃。露菊英初吐，霜鐘韻漸調。清光開旭旦，爽氣逐驚飈。鷹擊秦原迥，鴻歸楚水遙。星高漢將出，膠折虜兵驕。元亮田多廢，安仁鬢恐凋。功名殊未立，對景自無憀。
佩鞬來海上，七見歲星移。務劇操刀割，書成插羽馳。詩傳百越徧，詔下九霄遲。束带朝閶闔，歸艎汎渺瀰。舊遊聊税駕，雅飲且軒眉。鄭驛歡相接，牙絃辱所知。病驚瓊樹瘦，醉露玉峰奇。上馬便西笑，何須訴酒巵。
螢燭辛勤十載餘，藹然高價滿州閭。一枝未折仙人桂，千里又隨鄉老書。梁苑雪花成賦後，禹門雷鼓化鱗初。山城日日望春榜，莫遣南來音信疏。
芳蘭滋九畹，蕭蒿亦旁植。威鳳翔丹山，鴟梟猶接翼。雅琴歌南風，蛙鳴不容息。驪珠媚清川，魚目光激射。薫蕕豈同器，雲壤自懸隔。咄咄來逼人，薨薨止于棘。發跡由屠沽，操心希桀跖。天形固殘毁，吏曹嘗擯斥。狠羊遠刀杌，黠馬委銜策。心同溪壑險，惡比邱山積。天聽本聰明，神道尤正直。當用禦魑魅，豈令爲鬼蜮。舂喉魯陽戈，鉤頸子雲戟。肉委餓虎蹊，屍投窮髪北。饑鷹礪吻啄，猰貐磨牙食。魂氣縶酆都，膏血塗荒磧。去草絕本根，决疽恣鍼石。所居必污潴，遺種盡刳剔。渠魁已殱殄，非類彌怵惕。稂莠既芟夷，善苗漸滋殖。君子益知命，視履如平昔。小人競革音，滅身在漏刻。堯民率可封，湯網從此釋。永躋仁壽期，共造華胥域。
迢遞分符竹，因循度歲華。地將鯨海接，路與鳳城賒。觸石雲頻起，銜山日易斜。潮平聚漁市，水落見人家。吏隱偏知幸，民謠豈敢誇。無嫌勾漏僻，且得養丹砂。
六出俄呈瑞，三農始告休。兔園陳旨酒，金屋御重裘。壠麥青猶短，臯蘭紫尚稠。嚴飈一夕起，瑞霰滿空浮。林迥瓊花吐，峰孤玉笋抽。疏鱗鏤屋瓦，淨練曳溪流。北戶寒威盛，南方沴氣收。時和人富壽，卒歲好優游。
海隅爲郡真卑屑，簿領沉迷箠楚喧。王事更逾星火急，吏曹何啻米鹽煩。甘棠聽訟曾無倦，丹筆書刑幸不冤。境上送迎暫置驛，齋中宴喜懶開樽。逢人未免腰如磬，議政常防耳屬垣。鮑臭恐將羣小化，蟲疑難與俗流論。却思寂寞棲天禄，爭得逍遙似漆園。外地粗官如竹葦，一麾出守豈堪言。
卜隱林泉未有期，春田耕事欲憑誰。一辭左掖鴛鸞侣，兩見南州橘柚垂。酌醴不妨留客醉，飲冰長是畏人知。頒條求瘼無他術，深恨期年報政遲。
爲郡臨甌越，雲泉興未乖。歡謠乏襦袴，歸思滿荆柴。偶遂豐年望，潛將樂土偕。流民爭襁負，兇黨絕椎埋。精力姦多露，清心政自諧。羣生不疵癘，比屋已綏懷。輙詣金人宇，同修香積齋。漫勞歌邵父，方待拍洪崖。治行非尤異，傳聞及等儕。雕章忽垂贈，屬和愧淫哇。
遠辭金虎觀，來守縉雲城。鳴律行將盡，枯荄又向榮。匏瓜宣父歎，江海子牟情。求瘼曾無術，投虛豈有聲。帝鄉成久别，天吏苦遄征。漫貯青霞想，唯愁素髪生。澄清慵攬轡，蕪穢欲歸耕。簿領非吾事，丹臺有姓名。
三百六旬今夜盡，寥寥虛室獨凝神。蓮城五鼓欲催曉，梅嶺一枝先報春。鄒律漸吹陰谷暖，堯蓂看傍土階新。海隅留滯年華長，坐對寒釭浩歎頻。
武夷山秀建溪清，身隱心閑事不縈。前古是非爲己任，故鄉人物與誰評。勸農春壠巾頻折，逢客秋郊蓋暫傾。綵服趨翔娛壽母，絳帷談論誘諸生。潁流洗耳殊非達，谷口躬耕亦近名。博奕自堪銷永日，絲桐兼得助高情。莫嫌霜雪將侵鬢，須歎塵埃漸滿纓。早晚鳴騶催上道，聖君虛左欲相迎。
土膏初脉起，東作向農時。隱轔雷車轉，霏微雨足垂。龍蛇爭奮躍，桃李漸離披。流潤先從葉，餘波更及私。謳謠耕父喜，滲漉稻畦滋。連夜空階滴，愁吟水部詩。
歲晏增冰合，煙塵起羯陲。文昌先命將，羽檄便徵師。天迥星狼滅，宵寒月魄虧。前軍臨瀚海，後騎縳閼氏。薊北胡沙靜，河南露版馳。遼陽諸父老，重睹漢官儀。
精廬宴坐十經秋，瓶鉢近爲千里遊。又是浮杯過滄海，便應飛錫入皇州。彌天談論降時彦，結社因緣背俗流。此去定知諸念息，只除魂夢到東甌。
黄鸝百囀宿煙疏，近郭行春獨駐車。壠上勸耕聊問訊，棠陰聽訟且躊躇。遠林桑盡蠶成繭，野水萍開獺趁魚。幾處路旁垂苦李，游人不折意何如。
朱輪遠守未成歡，薄宦令人意漸闌。郡閣政清慵按吏，鄉園路近欲休官。梅花遶檻驚春早，布水當簷覺夏寒。已是三年不聞問，何如歸去把魚竿。
迅瀨拖舟上，危梯躡屐登。山光翠欲滴，水氣熱如蒸。路轉藤蘿暗，天開物象澄。邱園足逋客，應得薦賢能。
分憂從漢殿，捧詔出蕭墻。路入三吳遠，舟浮一水長。詩題石門側，夢徹斗城傍。清曉見雲物，依依認帝鄉。
北極分憂矚，東甌布惠和。曾蒙傾蓋分，偶得枉帆過。鄭驛非常速，融樽復幾何。孫侯不假道，鄙我信爲多。
五年爲邑鬢霜侵，吏隱由來得趣深。不獨絃歌長滿耳，兼聞桃李已成陰。晨昏我有南陔戀，江海君懷北闕心。早晚飛沉俱遂志，願將初服敵華簪。
華堂何夕夢熊羆，衛氏如今有一兒。三日懸弧應是喜，十年結實未爲遲。預知駟馬門閭盛，暗想天麟骨法奇。曾忝門牆攝齊者，待看孔鯉學聞詩。
三張舊族富英髦，仙墅重經散鬱陶。深喜太邱家法在，須知定國里門高。分題毎日搖雞距，合宴常時把蟹螯。獨感戴侯恩未報，徘徊不覺涕沾袍。
路入藤蘿十里餘，松窗瀟灑竹房虛。鷰巢新舊金人殿，蟲網縱横貝葉書。當晝風雷生洞穴，欲齋猿鳥下庭除。昔年曾此題詩句，猶拂流塵認魯魚。
瀟灑危亭枕碧池，昔年飛蓋此追隨。正逢五綵承顔日，兼是三荆並秀時。夜坐不知銀漢沒，春遊長訴玉杯遲。如今罷郡重登賞，喜見扶風舊白眉。
二年假守栝蒼城，郡榻唯師即送迎。擣藥幾憐春漏永，調琴長待夜蟾生。心猿已伏都無念，海鳥相逢自不驚。送别秋郊豈成恨，白雲青嶂是歸程。
疊巘參差翠遶門，雕梁賀燕自成羣。殺雞日夕期嘉客，種竹寒暄對此君。且向東臯輸黍稷，便應北闕降玄纁。子真漫說耕岩石，不奈聲名四遠聞。
禾黍離離一逕通，遊人攬轡即過從。趁齋幽鳥聞疏磬，出定高僧見偃松。夜靜龕燈凝古殿，雨餘巖溜迸前峰。昔年曾此題名處，素壁欹斜翠蘚重。
制宅何其巧，連山復带溪。芳樽長有酒，嘉樹自成蹊。學舍祥鱣墮，歌梁賀燕迷。調琴明月榭，繫馬綠楊堤。好畤田園美，南華物我齊。終當解簪組，同此味天倪。
早曾兔苑傳詞賦，屈在桐鄉勾簿書。薄宦交朋嗟絆驥，清貧人吏說懸魚。二年領郡睽離久，一夕當樽鄙恡袪。苦恨秋風動行色，徘徊無計駐征車。
夢想蒼龍闕，盤桓汝水濱。郡侯偏愛客，秋雨更留人。饌盛嘗鱸鱠，樽空倒角巾。羈愁不能遣，唯恐二毛新。
嘉節臨重九，羈遊託異鄉。茰房誰繫臂，菊蘂懶浮觴。野渡賓鴻急，村田晚稻黄。悲秋更懷土，只恐鬢成霜。
逆旅重陽節，窮秋萬里身。金英浮酒盞，珠泪濕衣巾。爲客飄蓬遠，思家落葉頻。只應蝴蝶夢，夜夜得相親。
征車苦迢遞，節物感愁辛。已入授衣月，那經落帽辰。金樽難獨酌，寶瑟任生塵。把菊流雙泪，誰知憶遠人。
宦途南北最情親，歲晏相逢潁水濱。舊日青衿同學校，暫時黄綬困埃塵。樽中滿酌香醪美，門外高懸綵棒新。鷄黍留歡已慵發，可堪經雨折紗巾。
心似寒灰不復然，尋常談論即彌天。門臨潁水多年住，法自曹溪幾世傳。儒士誰同翻貝葉，都人長見施金錢。翰林詩版分明在，曾與吾家有舊緣。
再入蓬丘席未暖，飄飄又建隼旟行。交朋莫惜河梁别，鄉曲初期晝錦榮。竹箭波聲隨一棹，斧柯山色對雙旌。子牟江海心應在，頻上高樓望帝京。
少小鄉關振大名，武夷山翠落門庭。郎君近折仙人桂，伯氏高分處士星。城郭遼東應改易，芝蘭謝圃自分馨。吳民正待隨車雨，莫苦淹留醉醁醽。
耿耿銀釭照直廬，西風黄葉滿庭除。愁心不忍聞賓雁，病眼猶能拾蠧魚。欹枕微吟空展轉，遶廊閑步自躊躇。銅龍漏滴傳鈎盾，玉兔光芒射綺疏。薄宦久淹滄海郡，故交多入紫垣居。洛陽已在拜塵後，宣室那逢膝席初。投閣寂寥深自愧，抱關憔悴擬何如。寧思西掖五花判，且補河東三篋書。桑梓任抛萬里外，蓬萊試住十年餘。釋之不調嵇康懶，終待休官學灌蔬。
萬里征西頻告捷，九重喻蜀正裁書。忽聞召對浴堂殿，元是親乘使者車。井邑凋殘經亂後，軍城鼓舞拜恩初。銅梁迢遞驅騶騎，玉署深嚴鎖直廬。星曆更須占李郃，雪園應恨欠相如。歸來便在三台席，轉與交親禮數疏。
豫章南國一都會，夕拜東臺最上流。捧詔暫辭青鎖闥，攜家便汎木蘭舟。褰帷聽訟民謠洽，解榻延賓主禮優。只恐徵黄在朝暮，西山靈藥未容求。
藥署深嚴纔草詔，劍關迢遞忽乘軺。霜天歷歷巴猿苦，山路駸駸莋馬驕。梁苑寒風吹别袂，瞿塘春水送歸橈。紫垣遣使非常例，應有星文動九霄。
鎖闈漫喜塵通籍，蓬巷無人肯顧廬。天禄解嘲纔答客，集仙置使又修書。非煙繚繞縈珠網，流水潺湲逗石渠。何必銀臺號三昧，此中更好味真如。
江夏門風盛，東吳族望高。才雄吐白鳳，志大釣靈鼇。昔日參珠履，多年汎碧桃。陳琳巧書檄，謝客占風騷。曲宴飛三雅，沈機佐六韜。玳筵頻岸幘，楯鼻幾揮毫。託乘同歸闕，臨軒别賜袍。未離王儉幕，獨得吕虔刀。粉署因揚歷，朱門更鬱陶。淮南荒桂苑，騎省泣霜毛。去國踰千里，爲郎歷幾曹。和鉛兼秘府，懸磬寓神臯。室靜秋生白，庭閒雨長蒿。禁林俄召試，卿寺果垂褒。道在心無悶，恩深首重搔。依前領圖史，紬繹肯辭勞。
金壺待傳點，瑤墀初辨色。闢仗開天閽，垂旒操斗極。百辟瞻堯眉，九州蒙禹力。朝政無闕遺，諫官慚曠職。
錢郎滿腹貯精神，坐上詩成壓倒人。相識只從抛竹馬，留歡長是鱠金鱗。西園宴喜期清夜，曲水追隨約暮春。不到門墻欲旬浹，已應懸榻滿埃塵。
門墻日以峻，德望闇然彰。弟草西垣詔，身爲南省郎。塤箎歡並奏，龍虎儼成行。宴客牛心炙，朝天雞舌香。曲池春漲水，碧瓦曉飛霜。此景知何事，留賓汎羽觴。
修書何幸佐鉛黄，日接羣英道自光。署近承明叨謁帝，賦成平樂謬爲郎。孟堅已分酬賓戲，嚴助還思佩郡章。共憶東林社中客，滿池蓮葉吐清香。
釋子修行與衆殊，銅臺連接起精廬。羣公共結二林社，萬乘曾迴六尺輿。衣惹天香親御座，閣成雲構倚晴虛。浮生自恨猶貪禄，未得同翻貝葉書。
射策曾攀郄桂枝，從軍猶賦仲宣詩。陳琳草檄應非久，貢禹彈冠素有期。梁苑勝遊思霰雪，潯陽舊隱廢茅茨。初筵樽斝不須戀，正好公車自薦時。
六花新霽白皚皚，爽氣颼颼拂面來。梁苑酒濃寒力減，謝池風細凍文開。天邊幾陣聞歸鴈，江外千家見早梅。此際何人能訪戴，剡溪清景好銜杯。
春官宗伯魯諸生，翰苑綸闈占大名。一代典謨資潤色，滿朝文物仰懸衡。分班月殿趨金馬，侍宴天池見石鯨。即日雲屏應隔坐，不須東觀待書成。
天子憂南越，公卿薦陸生。九年須富國，萬里便揚旌。封部諸蠻接，官曹六尚榮。交州何日到，鼓吹定相迎。
二難文彩少人過，落筆尋常只患多。兔苑暫遊衝霰雪，龍門曾上困風波。一囊負米猶爲客，百步穿楊待决科。更得詞臣贈詩句，機雲入洛擬如何。
雪晴河水正流澌，風卷驚蓬滿眼飛。客路飄飄攜一錫，禪房寂寂掩雙扉。曹溪衣鉢何年得，廬阜香燈幾日歸。賢守相逢膜拜後，都人爭勸施珠璣。
草樹欣欣暖律迴，謝家池沼凍紋開。晴天獨向高臺望，春色先從上苑來。且待郢人歌白雪，莫聽羌笛怨殘梅。乞逢休沐便須去，引滿何曾訴玉杯。
駸駸五馬動征塵，太守風流世絕倫。身事漢庭爲小相，家傳楚國是騷人。煙波莫歎重湖遠，桑梓仍將别墅鄰。麥穗微黄稻苗綠，朱轓入境便行春。
拜命入星垣，偏承聖主恩。黄扉陪漢相，彩筆代堯言。佩玉天顔近，籝金世望喧。下僚今隔品，雲路仰高軒。
帝里風光上元節，烏衣舊巷喜經過。樽中酒渌寧辭醉，梁上塵飛只欠歌。坐聽禁城傳玉漏，起看河漢轉金波。主人愛客春宵永，彩筆題詩奈樂何。
金鴨噴香繞燭臺，輕雲散盡月光來。三千賓客連宵醉，十二城門徹曉開。何幸紫微容託乘，更煩紅袖與傳盃。明朝猶自放朝謁，心喜當關不見催。
駸駸五馬江陵去，寂寂雙娥漢水頭。一曲歌終眉黛斂，十分酒盡涙珠流。陽春郢客傳新唱，暮雨高堂夢昔遊。瓊樹無人敢親近，章臺京兆不勝愁。
休沐忻逢上元節，華堂高宴且盤桓。峨冠屢舞人多醉，刻燭狂吟夜向闌。月上珠簾侵坐白，霜飛碧瓦透衣寒。銅壺漏徹東方曙，歸騎紛紛未盡歡。
太乙祠宫肅，齋居薦至誠。已將茅縮酒，應用麵爲牲。月映金天朗，風來玉宇清。玄談知理勝，蔬食覺身輕。仙馭排雲下，空歌遶殿聲。仍聞得丹訣，簪紱頓忘情。
玄晏先生早著書，聖朝未降輭輪車。滿頭霜雪機心息，三徑蓬蒿俗客疏。千首好詩傳輦轂，一枝仙桂耀門閭。漢庭得意真知己，應爲清宵誦子虛。
東吳舊寺寄巖隈，駐錫神州久未迴。琴曲誰知流水意，詩篇自占碧雲才。廬峰已結白蓮社，鄴下暫尋銅雀臺。仙殿主人偏好事，春風鈴閣且徘徊。
子雲常在草玄臺，不覺春風滿眼來。聞道後車長載酒，無因曲水共流杯。石渠盡日芸籖擁，金谷何時綺席開。珍重主人偏愛客，乞逢休沐便追陪。
幾年宿衛向周廬，頻貢文章白玉除。纔換月卿歸少列，又來天禄校中書。東吳世胄王孫貴，北第門闌太僕居。春草題詩欺謝客，上林奏賦慕相如。石渠講論應重席，翠輦巡遊且奉車。禁籞風光暮春月，彯纓看是綴嚴徐。
新來乘傳抵秦川，會府須才果峻遷。應見流錢從地上，特聞聚米向君前。聲華南國推高士，名姓丹臺綴列仙。每話官曹苦拘束，歸家長是夕陽天。
謝公别墅枕城闉，蕭灑都無紫陌塵。五色絲綸貪草詔，一園桃李阻尋春。早朝禁漏猶傳點，下直殘陽已滿身。除是禁煙容洗沐，直須偷暇賞芳辰。
西垣清切本無倫，虛薄將何綴侍臣。承露盤高雲際曉，棲鷄樹綠省中春。言成綸綍終非稱，室藹芝蘭幸得親。從此煙霄連步武，宸遊長奉屬車塵。
北斗城南太乙祠，羽人多著九霞衣。竹宫肅穆珠旒拜，華表飄颻鶴馭歸。遶殿步虛幢影密，登壇酌獻珮聲微。質明禮畢還臺去，廐馬翩翩速似飛。
初官佐邑少嗟咨，且喜鄉關得告歸。松菊門前三徑在，煙波江上片帆飛。枌榆舊社雖堪戀，星火嚴程不可違。莫爲棲鸞尚卑屑，悔將錦襖換蓑衣。
武夷歸路苦迢遙，延閣官曹正寂寥。彩鳳銜書俄錫命，黄金刻印便懸腰。紫微署近時當制，建禮門深日趁朝。咫尺天顔曾賜對，熒煌台座得爲僚。鬼神清問憂前席，松柏深情見後凋。一曲陽春特相寄，慚將木李報瓊瑤。
寢邱遺業廢多年，衣祴空藏命說篇。北闕上書陳祖德，上林結社會時賢。風塵不肯留京邑，龍象重歸啟梵筵。聞有道安雖未識，定應談論已彌天。
應制曾親白玉除，桐君溪畔是幽居。末登王子洛賓歲，已讀黄香東觀書。萬里歸寜承漢詔，三牲供膳奉潘輿。水衡得俸誠堪喜，莫便揮金學二疏。
前年出守縉雲城，曾枉驪歌慰遠行。今日代言青鎖闥，又披郢唱見深情。側聆九奏都忘味，連得雙金自滿籝。紅藥階前試吟嚼，胸中鄙吝一時平。
千騎駸駸赴郡初，曾迂旌斾訪吾廬。天邊誰識郎官宿，門外空迴長者車。勸酒樽罍應引滿，題詩屋壁是親書。鄉人聞有神仙客，遠近爭來看隼旟。
二年分直浴堂門，簪筆垂紳奉至尊。日過八甎批漢詔，宴開三殿挹堯樽。忽聞抗表干君父，切要懸車示子孫。碧落改官旌舊德，黄金加賜見深恩。羣公祖道爭飛蓋，故吏沾襟亦戀軒。定是遼東嘆城郭，肯同彭澤慮田園。捧觴莫訴前爲壽，上馬猶能左屬鞬。臨别延英對數刻，已應惇史記嘉言。
征輪軋軋出皇都，行路咨嗟賢丈夫。天子特令供祖帳，國門聊且駐驪駒。舊僚送别傾三省，御醴分甘倒百壺。下詔已聞推異禮，乞言猶自渴嘉謨。馮公不是沉郎署，賀老緣何歸鑑湖。明主恩深若爲捨，夢魂應繞博山鑪。
王謝江東推世胄，機雲洛下振才名。忽思油幕從知去，便挈幐囊冐暑行。高第自須求甲乙，嘉招未用赴弓旌。待看萬里摶羊角，即是三秋聽鹿鳴。朝彦賦詩爭送别，藩侯置驛定相迎。不知誰啖牛心炙，又見清談一座傾。
莎庭治行推尤異，梁苑聲華占上流。早是都人避驄馬，近陪計相運牙籌。東南轉粟承新命，淮海揚旌到舊遊。騎置非時陳密啓，壺漿幾處望行舟。黄金刻印大如斗，白簡飛霜凛若秋。歲滿功成來會課，多應便拜富人侯。
兩掖深沉大帝居，紫微西省掌泥書。天閽啟鑰趨朝後，侍史焚香起草初。五吏援毫才患少，萬錢分膳食無餘。鳳池荀令連賓閣，騎省潘郎對直廬。煙氣霏霏生屋瓦，雷聲隱隱度宫車。滄波滿壁浮蘭橑，修竹當軒蔭綺疏。性懶無堪過叔夜，思遲多病似相如。繚垣直北銀臺路，拭目看君侍玉除。
火雲烘爀臨中伏，青鎖深嚴直右曹。吏散階庭時縱步，詩成几案獨揮毫。相烏影轉風微起，仙掌陰斜日漸高。何處賜冰和郢酒，誰人割炙動鸞刀。紫泥封詔防稽緩，寒水浮瓜散鬱陶。丞相憂邊稀出沐，延英三刻豈知勞。
東西燕子伯勞飛，新月如鈎玉露垂。河鼓天孫信靈匹，鵲橋星渚有佳期。穿針乞巧佇立久，織素成章報答遲。定與黄姑享偕老，晉宫休插奈花枝。
蘭臺進秩通閨籍，熊軾臨民奉詔條。風俗重尋南越志，鄉關猶隔浙江潮。懸知坐嘯謳謠洽，更想行春意氣饒。遠宦逢秋少悲吒，潘郎玄鬢恐先凋。
漢武親祈太乙壇，國朝特祭領祠官。羽旗搖曳晨曦上，素瑟淒清夜漏寒。駕鶴浮丘應暫下，偷桃方朔合留殘。齋居數宿徧蔬食，定憶中厨政事餐。
鳳池容出沐，蝸舍喜端居。罷草芝泥詔，閑看紫素書。曲肱銷永晝，行藥遶前除。鬢換二毛近，林凋一葉初。香街連甲第，席户望朝車。暫别同心友，還嗟會面疏。
拜章納禄便歸休，秘殿親辭十二旒。閣筆罷批丹鳯尾，拂衣初下六鰲頭。非緣荆渚依劉表，定欲箕山訪許由。北闕子牟終眷戀，南朝安石本風流。明庭顧遇違三接，别墅生涯治一邱。身健寧煩策鳩杖，心閑無復夢刀州。素風有子堪傳遺，禪論將誰共對酬。白璧賜多應尚在，黄金散盡不須留。人欽雅譽芝蘭馥，帝憶嘉言水石投。祖帳特令開上苑，歸帆那肯待高秋。幾程郵驛經濃暑，千里山川見舊遊。已是抛官玉堂署，尚思陪宴井幹樓。時裁奏牘猶規諫，旋冩丹經自校讎。鄉里高門表陰德，國朝惇史紀嘉猷。枌榆舊業須重葺，香火前緣莫廢修。歲計將何資伏臘，龍陽千樹木奴洲。
家近祝融峰，登科遇至公。悲秋雙鬢改，佐幕十年中。食蘗心常苦，占蓍命未通。甌閩路雖遠，荆楚俗多同。投刃應餘地，當樽莫暫空。援毫如草檄，又是愈頭風。
分班曉入翔鸞闕，直閣旁連浴鳳池。彩筆閑批五色詔，好風時動萬年枝。勒移鍾阜慚歸晚，稱疾文園恨思遲。何事吾宗心倍喜，春塘夢徹寄新詩。
楚客悲秋至，庭柯一葉凋。鶴天驚曉露，蘭畹怯凉飈。團扇流塵暗，單衣爽氣饒。江東菰米熟，歸夢隔寒潮。
南國烏衣族，東京伯始孫。一枝須折桂，六闕舊旌門。歸思鱸魚膾，離筵竹葉樽。秋風正搖落，楚客莫銷魂。
高論彌天四海聞，久爲龍象主空門。雪峰傳法稱開士，麟殿談經奉至尊。香滿賜衣歸洛社，苔封文室寄梁園。梵書貝葉應攜去，齋罷與誰相對翻。
經旬不謁未央宫，宴坐將誰笑語同。蜀郡相如非避事，浄名居士欲談空。門前賓客窺行馬，篋裏方書拾蠧蟲。西省舊僚疏會面，頓驚鄙吝滿胸中。
楚客登臨處，離懷重隱憂。二毛初入髩，一葉早驚秋。旅鴈他鄉思，悲笳絕塞愁。憑何遣羈緒，菊蘂滿杯浮。
涼飈送殘暑，秋色望中新。天迥迷星斗，宵寒待月輪。境同牛渚上，詩寄鳳池人。僚友東牀客，冰清合許親。
何年出蜀訪南宗，深鎖閑房翠蘚重。振錫忽聞遊地肺，題門兼得謁人龍。行吟一路高秋月，投宿斜陽遠寺鍾。到日彌天清論罷，徧尋紫閣與圭峰。
平明東省發魚書，便擁彤襜出上都。别酒金英泛籬菊，去程黄葉墮關榆。叔孫舊禮妨綿蕝，廉范新歌待袴襦。滿腹經綸殊未展，歸來看踐赤墀塗。
早得東堂桂一枝，凌雲詞賦漢皇知。從軍久在紅蓮幕，對策曾臨白玉墀。霰雪陪遊應不晚，絃歌爲政莫嫌卑。春官宗伯大京兆，喜見門生趨府時。
名園甲第接康衢，國典新成下直初。庭竹碧鮮吟不足，盤飱方丈食無餘。爐中九轉神仙藥，案上百函親故書。仍說顔回今飲酒，秋來寧遣宴遊疏。
聞法靈山真佛子，馳名南國本詩流。二林曾有香燈約，一鉢因爲輦轂遊。塵土化衣慵駐錫，江湖收潦憶歸舟。何年應制登麟殿，犀柄談空對冕旒。
吾家文雅占關西，五十年來桂兩枝。突弁後生還可畏，籝金素業未應衰。江湖去爲思鱸鱠，霧雨還歸養豹姿。摩厲詞鋒莫中輟，驚人專聽一鳴時。
諫署纔聞滿歲遷，分符便見入秦川。援毫厭賦梁園雪，緩轡閑看華嶽蓮。竹簡汗青妨約史，縑囊封皂且論邊。三峰洞穴多靈藥，莫便抛官去學仙。
許由流寓因相識，歲歷今移十二辰。别墅已荒三徑草，素衣猶化九衢塵。懸瓢顔巷安貧久，泣玉荆山失意頻。莫向明時便招隱，重來須醉杏園春。
一逕雨苔深，新居雅稱心。天花飄晝講，池草伴春吟。施食山禽下，題門野客尋。此中堪宴坐，何必在雙林。
鈎盾從來司六尚，上林尋見惣三官。頒條忽去憑熊軾，賜對還曾近露盤。民瘼乍求應有術，天倫少别不成歡。陶朱舊邑無多遠，魏闕歸心且自寛。
春闈猶隔閏，逆旅苦栖遑。忽爾遊分陜，飄然出大梁。食貧憂桂玉，策蹇冐風霜。杏苑歸期近，棠郊去路長。幕中逢舊友，歲晚在他鄉。鷄黍且相對，休嗟髩髪蒼。
一麾新自海濱還，又佩魚符入故關。千里山河臨劇郡，九天鴛鷺别通班。樓經往聖迴清蹕，路接邊夷獻白環。版籍素多田賦錯，干戈初息羽書閒。從軍上客彫龍藻，佐酒妖姬墮馬鬟。更遣府公吟思發，中條新霽碧孱顔。
著作蓬山局，職司華衮褒。已能成馬史，何况夢江毫。金勁鷄搖距，霜寒兔墮毛。歸來批鳳詔，弄翰莫辭勞。
仙經舊得還丹訣，郎位高分列宿光。太守雙旌指南越，使君千騎冠東方。飲冰清白臨遐俗，晝錦輝榮過故鄉。曾是重華張樂地，九韶聞處味應忘。
蘭臺大著作，族派共關西。南海分憂寄，東門叙解攜。離城衝臘雪，宿館聽晨鷄。畫鷁江波遠，鳴騶嶺路迷。陸梅香已盡，越鳥暖初啼。入境風生扇，行春柳拂堤。殺青前事在，飲水古人齊。卧理應多暇，無忘寄尺題。
今夕知何夕，良交會以文。燭花寒旋落，漏滴遠稀聞。酒面輕浮蟻，歌喉細遏雲。明河光未没，候管氣初分。玉笛梅花怨，金爐蕙草焚。唯愁曙光發，搔首歎離羣。
西鄙欃槍未掃除，營中慷慨請行初。三軍粒食資心計，一月星郵待捷書。宣室喜聞延賈誼，茂陵久歎滯相如。謗言盈篋親曾見，反間千金計豈疏。遺愛道傍喧竹馬，先聲塞外懾穹廬。馮唐莫歎淹郎署，博望還忻擁使車。隴右行收萬里地，關中坐致九年儲。牙籌羽檄皆吾事，才刃飄飄兩有餘。
買符來赴調，負羽去從軍。五夜聞邊角，三時看陣雲。樽前還料敵，楯上更摛文。手筆人多許，須銘竇憲勳。
漢相沙堤連甲第，石家金谷有名園。雍容陌上臨邛騎，瀲灔齋中北海樽。過閏已驚春色早，離城殊少俗塵喧。無由一寄南窗傲，相望迢迢西掖垣。
九逵初旭滿輜軿，寒食東風二月天。陌上墊巾誰傲睨，江邊解佩自嬋娟。新粧幾處登牆見，沉醉何人藉草眠。豪俠追歡殊未足，歸蹄躞蹀夕陽前。
千仞谿何險，千倉稻已收。出騎千里馬，醉典千金裘。千年河誕聖，千樹橘封侯。千鍾不及亂，千錢坐上頭。
家風早占無雙譽，鄉薦曾居第一流。崑嶺本期争片玉，庖刀誰料失全牛。風塵不住梁王苑，煙水還依楚客舟。應負男兒四方志，故園歸去莫淹留。
鄉關迢遰數千里，塲屋蹉跎二十年。三獻猶垂卞和泪，幾人先著祖生鞭。風塵漫索長安米，禾黍全荒負郭田。關外賢豪徧投分，趙囊迴日滿金錢。
出門西望長安笑，抱璞來求善價沽。惟罄囊裝買羣籍，不持刺字謁當塗。鱸魚漸熟思歸切，羊酪初嘗得味無。送子東還重銷黯，我曾三載守仙都。
宴坐禪林度幾秋，忽思歸養指營邱。遙知北海孔文舉，應重江南湯惠休。畏日流金征路遠，長松偃蓋舊房幽。庭闈晨夕供甘外，高論彌天不易酬。
太微西掖鳳池邊，阿閣凌空瓦起煙。綵筆時批尺一詔，直廬深在九重天。早朝螭陛爐香近，晝寢雞人漏唱傳。只恐承明難久戀，長安桂玉苦相煎。
滕公甲第冠神州，晝日青煙瓦上浮。南榭薫風偏解愠，北階萱草更忘憂。朝迴門閉人疑病，雨過涼生景似秋。角枕閒眠支體適，不知胡蝶是莊周。
舉宗文雅孰能陪，須信菰蘆出美才。失意不勞悲玉璞，投知應得上金臺。曉離村店侵殘月，晝歇津亭避疾雷。東道諸侯多重士，融樽處處爲君開。
分直蓬邱未再期，江東去去擁旌麾。名通南省郎官籍，卷續新安郡政詩。虎觀清風留汗簡，鴒原高韻憶吹篪。故人别後頻南望，想見森森瓊樹枝。
縉雲江外郡，封略古甌中。早被唐虞化，已成鄒魯風。剖符曾出守，解榻值名公。失意嗟塲藿，緘書附塞鴻。擲金才少敵，泣玉恨還同。後夜蓬山宿，知君必薦雄。
忽佩魚符下玉京，長安廐吏駕車迎。淮王舊地餘風物，太史新書見姓名。弩矢前驅殊覺貴，河梁執别豈勝情。小山叢桂圖經古，白馬驪駒道路榮。鵬海三千須擊水，隼旟四十且專城。長淮月色秋宵好，應助詩人思轉清。
太原西北勁兵處，地直雲中控定襄。六月出師平玁狁，九天選將下文昌。車魚辟士應難得，詩禮臨戎亦未妨。緩急羽書須自草，平安烽火鎮相望。柳營禀畏將軍令，毳幕懷來塞下羌。清嘯肯饒劉越石，長纓終係左賢王。關山萬里邊塵靜，亭館三冬朔雪狂。笛怨梅花新度曲，樽傾竹葉淺飛觴。禦寒應覺重裘暖，料敵懸憂兩髩蒼。只待今年破虜後，徵歸論道坐巖廊。
輕飈習習起青蘋，宿霧全開霽色新。高閣晴曦射疏牖，虛堂潤氣徹華茵。墊餘巾角曾衝雨，晦盡琴徽旋拂塵。楚澤潦收湖水白，歸舟遙憶洞庭人。
明河如練出城隅，朱火西流暑氣徂。顧兔一輪浮月桂，流螢數點入煙蕪。迢迢宫漏傳銀箭，淅淅天風下白榆。岸幘微吟自忘寐，披衣閒起遶庭梧。
長安久客逢搖落，不獨悲秋更憶鄉。潘岳二毛行欲變，淵明三徑已應荒。書裁尺素鴻難托，夢遶重湖蝶自狂。遊宦十年歸未得，塵纓却悔濯滄浪。
家傳吳越賢王後，郡壓瀟湘最上游。三殿從來奉宸扆，一麾今去典方州。蟬吟高柳隋堤暮，水漲平湖楚澤秋。入境壺漿填候館，上官鐃吹夾華輈。山川徧歷騷人地，宵旰遐分聖主憂。應向桑郊停五馬，青春太守本風流。
春闈三上敗垂成，白雪新吟思轉清。修竹園中曾獻賦，慈恩塔下未題名。禹門燒尾他年事，楚客悲秋此日情。道在不須憂晚達，摶風九萬是前程。
金壺漏滴正迢迢，靈匹相從在此宵。月魄嬋娟烏遶樹，河流清淺鵲成橋。雲輕天上榆花没，風細爐中麝炷飄。寂寞堪憐觀渡女，無眠耿耿望青霄。
磊磊澗中石，成形本一拳。墨池遺號古，筆陣用功偏。得在燕臺側，採從崑岫巔。剖非藏趙璧，鍊合補媧天。偶自他山上，來參絳帳前。光榮登玉案，揮灑助花牋。注水蟾蜍滴，題詩玳瑁筵。如何班定遠，發憤便輕捐。
帝選循良撫遠民，由來百里應星辰。征車蜀道聞猿苦，祖帳西郊落葉頻。莫爲割鷄輕邑宰，應須叱馭効忠臣。錦城自古繁華地，好與風光作主人。
劉伶石五斗，康成三百杯。欹斜星弁側，嵬峨玉山頺。人語蜩螗沸，天形帟幕開。應知是狂藥，何不學顔回。
月兔湘筠巧製全，何人大手稱如椽。禁中鈴索夜批詔，閣上芸香晝草玄。墨妙三分慚入木，華褒一字重編年。史官遺直真堪畏，千載獨持生殺權。
華堂高宴卜良宵，賓客當筵半珥貂。天轉玉繩星落落，風傳銀箭漏迢迢。連浮大白須判醉，促駕鳴騶又趁朝。月落烏啼人散後，衣香數日未能銷。
建溪曾共聽猿聲，十載文塲未策名。流落只應孤劍在，窮愁已有二毛生。荆州暫去依劉表，漢殿無由薦馬卿。一路騷人舊山水，登臨且莫動歸情。
得種從西域，移根在帝鄉。鮮葩猩染血，美味蔗爲漿。入獻殊諸果，敷榮後衆芳。丹房高照日，綠葉半凋霜。釀酒扶南國，題詩白侍郎。濃陰兼茂實，相對度炎涼。
褒博衣冠漢大儒，三千奏牘到宸居。郎官起草歸華省，女史焚香伴直廬。出守新恩龜顧印，趨朝舊路雉隨車。便分符竹從鸞掖，應有壺漿待隼旟。賜對移時親斧扆，隨行兼兩載圖書。淮南落木搖鞭裏，湓浦分風挂席初。郡閣平窺漢陽樹，盤飱頻薦武昌魚。聚徒南郡傳經盛，攜妓東山退食餘。天闕九重懸夢想，江關百戰見坵墟。清曹祖德詩人後，時寄新吟一起予。
獨攜瓶錫新安去，寒雨西風落葉頻。江水淺深清見底，山程高下險摧輪。社中香火延開士，肘後方書濟俗人。鄉樹再尋南國路，禪房空鎖帝城塵。舊傳心印都忘念，自有衣珠豈患貧。四衆仰瞻誰見頂，千家應供定分身。宰官多結空門友，外護須依守土臣。想到臨川逢內史，翻經相對一嚬伸。
祥刑新佐張廷尉，出塞曾隨霍冠軍。露版裁書頻倚馬，甘泉獻賦舊凌雲。幾瞻龍衮堯階側，暫駕星軺汝水濆。百萬提封周制復，三千奏牘漢皇聞。依蓮幕府遊從近，聚米山川向背分。迴日受釐宣室對，又應前席動吾君。
早年通籍蒼龍闕，近日移家仙掌峰。方朔上書殊未報，平津開閣杳難逢。騷人章句多懷古，陶令田園且養慵。近郭離筵黄葉滿，舊山歸路白雲重。洪崖餌术修丹竈，叔夜援琴對酒鍾。應待輭輪徵入覲，受釐前席始從容。
幾年索米住京師，新得東堂桂一枝。宰邑絃歌循吏政，還鄉鷄黍故人期。于公陰德知終大，萬石家風喜不衰。毛義動容初捧檄，太邱積德舊刊碑。甘棠二紀民猶愛，苦蘗三年吏不欺。桑梓經過身晝錦，庭闈扶侍鬢垂絲。元方惠化傳遒鐸，令伯歡心獻壽巵。邦境中分同魯衛，政聲相應似塤篪。嘗思竹馬遊從日，又見風鵬奮擊時。執手勉君勤素業，歸來更直鳳凰池。
貂裘已敝洛陽塵，空有陶家漉酒巾。雙闕金章奉朝請，小齋紗帽養天真。久持梵行稱居士，猶掌王言作侍臣。惠我長絛識君意，欲教蓮社伴遺民。
潤氣先從柱礎知，寒宵滴滴助秋悲。桐圭遶樹多黄落，苔錦緣階更碧滋。爽徹衾裯慵就枕，涼生牋管欲題詩。高陽舊侣相思否，此景誰同把酒巵。
潁水生賢自古奇，西遊聲價滿京師。梁園獻賦天將雪，潘縣臨民鬢未絲。南浦銷魂分袂處，北堂獻壽捧觴時。到官卧治成高趣，終日清談吏不欺。
子山詞賦動南朝，近佐名卿掌玉條。治邑還持麈尾柄，攜家便汎木蘭橈。謝塘春晝偏多思，潘鬢秋風苦未凋。種秫公田供酩酊，彈琴官舍助逍遙。去程千里隨賓鴈，宿館三更聽落潮。聞道臨安有仙穴，莫抛印綬採芝苗。
蘋末風輕不動塵，承明朝罷見閒身。從容退食收芝檢，迢遰驅車訪玉人。酒貰十千那惜醉，丹封六一已應真。春塘麗句偏相寄，傳誦朝來滿縉紳。
祖禰勤王國史褒，傳家自有吕虔刀。雄豪結客欺燕俠，憀慄悲秋笑楚騷。奕世勳名金鉞貴，出羣風格玉山高。詩中敏手兼無敵，射落霜鵰釣得鼇。
子男印綬諸侯秩，鄒魯閭閻太古風。兔苑勝遊抛霰雪，琴臺善政繼絲桐。征途朔吹貂裘暖，祖席清歌蟻酒空。令弟嚴君俱應宿，時瞻懸象向南宫。
漢將從天下，胡兵值月殘。孤煙戍樓逈，密雪戰袍乾。向暮三吹角，臨風一據鞍。邊城賴經略，重取地圖看。
歲晏梁園密雪飛，出關猶憶弃繻時。屬鞬正是從軍樂，插羽那憂草檄遲。陪宴初筵揮玉柄，從遊别墅騁金羈。只應偏啖牛心炙，自此聲名漢殿知。
番禺出守重，漢殿拜恩初。華省郎官宿，名山太史書。剖符從瑣闥，持節上軺車。左顧金龜印，前驅畫隼旟。由來百粤地，曾督九年儲。卉服要荒外，棠陰惠愛餘。齎裝天子賜，封部島夷居。羽檄招溪洞，壺漿慰里閭。國風今已變，民瘼到應除。江海思歸否，蓬山有直廬。
向夕同雲布海涯，豐年呈瑞在京華。相如賦就梁王苑，穆滿歌傳阿母家。農畝三冬偏積潤，朝衣六出旋成花。天恩錫宴醉歸處，幾里香街覆玉沙。
抱璞曾三獻，悲秋忽二毛。十年嗟不調，一命尚徒勞。互市通蠻貨，公田入海濤。貪泉雖酌飲，未肯染脂膏。
南宗傳法了，漢殿賜衣新。歸路峨眉雪，舊房京洛塵。天花飄講席，海月照吟身。誰結香燈社，金門貴近臣。
春風祖席引香醪，白馬驪駒草色袍。官舍前臨兩京道，居民半雜五陵豪。卑飛碌碌猶棲棘，餘地飄飄暫鼓刀。捧檄初同昔人喜，不應搔首歎徒勞。
宰邑承顔帝澤優，春郊數舍躍驊騮。絃歌平昔有遺愛，桑梓依前訪舊遊。鄉里歸時榮晝錦，庭闈到日潔晨羞。陶潜未省荒三逕，班嗣何因樂一邱。蘭長謝庭傳賦詠，花開潘縣占風流。薫爐綾被餘香馥，省闥沉沉侍史愁。
步輦下明光，鳴鞘出未央。屬車多載酒，夾道競焚香。雲管飄梅吹，蜺旌錯鳥章。從臣沙苑馬，衛士羽林槍。玉輅天行健，金壺晝漏長。光風汎蘭蕙，仙霧拂旂常。宿雨收林薄，晨曦艷屋梁。閭閻空里巷，旄罕隘康莊。託乘奉珍使，先驅執戟郎。從橋初轉轂，憑軾見垂裳。暫駐時龍馭，前臨戲馬塲。由來講武事，所以服遐荒。電影流機石，鵶羣發大黄。千鈞寧覺重，七札豈曾妨。卒勇如虓虎，人觀若堵墻。腰鞬晉元帥，扈蹕漢諸王。聊用誇胡客，還聞讋鬼方。迴輿百里囿，錫宴九霞觴。射以騶虞節，歌爲白雪倡。仙山鯨海上，御苑斗城旁。周鎬歡麀鹿，虞韶集鳳凰。瑤池春水渌，猶誤濯滄浪。
孫閣相君和鼎貴，秦樓愛婿坦牀賢。東方千騎還居上，南極三星正在天。路入桃源花爛漫，橋横銀漢水漪漣。乘龍擇對真無比，月桂宫中第一仙。
名題仙籍廣寒宫，負羽從軍意氣雄。萬石世家標國史，孔璋書檄愈頭風。狂翻竹箭春波急，滿酌榴花别酒空。腰佩吳鈎衣楚製，柳堤千里躍青驄。
舊住赤城華頂峰，桂巖芝崦白雲重。彌天曾共習鑿齒，入洛因尋陸士龍。寒燭伴吟經臘雪，雨花開講過晨鐘。浮漚一念歸心起，本寺房前見偃松。
雲章承詔祝高穹，夜聽空歌宿綘宫。正怯龜腸終日內，忽傳雁信五城中。八珍伊鼎鹽梅味，九夏堯厨萐莆風。苦恨齋居方慎獨，朵頤大嚼與誰同。
首夏修時祭，齋居貴洗心。神光浮漢畤，薰吹發虞琴。偃樹枝成蓋，豐碑字有金。秘文窺寶籙，榮路厭朝簪。捉麈思嘉話，烹魚得好音。迴瞻柏臺署，佳氣九門深。
曾隨征虜出蕭關，又案公田汝水灣。南畝萬箱增地利，西清三刻對天顔。一麾通守彤襜貴，九棘評刑赤筆閑。閭里歡迎舊從事，隨車雨氣自應還。
奏牘金門奉帝俞，平明鸞省剖銅符。北堂送喜應占鵲，南國思歸不爲鱸。歲月天涯鄉樹老，煙波江上客帆孤。會稽友婿堪羞死，邑令今來負弩驅。
早傳心印得衣珠，不學聲聞證有餘。犀柄屢登三殿講，琅函新譯五天書。蓮華塔下焚香去，竹箭波間解纜初。隨順世緣無所住，經行宴坐自如如。
新剖牙璋出護軍，使車歸養指江濆。綵衣楚國老萊子，白首長安萬石君。虎眼波狂征棹急，鱸魚鱠美壽杯醺。東南極目無氛祲，不假横戈看陣雲。
平明束簡下蘭臺，海縣鳴琴亦滯才。厭說風塵住京洛，貪看雪浪架蓬萊。楚江歸思鱸魚鱠，隨岸離筵竹葉杯。通德舊居旌闕在，遼東鶴馭少徘徊。
芝泥初熟詔書成，紅藥翻階晝景清。屋瓦生煙宫漏永，時聞幽鳥自呼名。
易牙昔日曾蒸子，翁叔當年亦殺兒。史筆是非空自許，世情真僞復誰知。
征夫萬里戍交河，塞外蕭條朔氣多。古壁暗蛩催夜織，朝來一葉下庭柯。
清曉乘驄出九逵，內朝簪筆坐前墀。天家御史非凡格，曾向崐崘服衆芝。
科名得玉向崑邱，家世長淮入海流。通籍殿中鈎盾省，頒條嶺外桂林州。漢皇前席期清夜，楚客歸帆指素秋。父老歡聞鄰郡政，壺漿千里待鳴騶。
窣雲樓堞古銅臺，幕府池塘菡蓞開。畢萬山河千里迥，亞夫鐘鼓九天來。屬鞬前隊射鵰手，載筆初筵倚馬才。命將文昌非細事，星光昨夜動昭回。
六鼇雲海冠蓬萊，玉署深嚴枕斗魁。漢殿論兵得頗牧，梁園作賦掩鄒枚。趨朝御案香盈袖，侍宴仙莖露滿杯。五色天書看視草，懸知獨有長卿才。
雲峰半歛火西流，桃簟微涼忽報秋。飲露吸風齊女怨，登山臨水楚人愁。珠喉倚瑟華堂暮，桂燼薫衣别院幽。美疢已平休沐近，會應投轄一相留。
一夕西風木葉飛，長安久客念庭闈。去隨塞鴈銜蘆遠，歸值家鷄啄黍肥。負郭生涯同季子，澄江詩景屬玄暉。帝城紫陌多塵土，免化輕雲白紵衣。
浙水東西兩節旄，君今於此握戎韜。油囊仙姥流霞酒，鰌穴靈胥白鷺濤。盤石起家傳典訓，翹車開幕聘英髦。子牟江海終非久，剩鱠鱸魚把蟹螯。
柳岸蘭橈片席飛，秋風澤國季鷹歸。幕中蓮渚紅衣脱，江外蓴羮紫線肥。十部須知從事貴，雙魚莫遣尺書稀。西陵正接家山路，試爲因人問釣磯。
松陵遺集占風騷，故國田園沒海濤。三世青氈傳舊物，十年黄綬歎徒勞。謝塘春草侵魂夢，潘縣秋霜入鬢毛。鄱水黄金漫如粟，想君終不染脂膏。
雙樹金言付囑頻，閻浮外護託王臣。誰知天禄草玄客，曾是靈山受記人。
新官佐邑近閩禺，令伯歡心就養初。暫住梁園慵獻賦，因經禹穴更探書。忘機海國親鷗鳥，寄信京華託鯉魚。迴日殺青兼兩載，想君清俸亦無餘。
柱下方書掌事機，深嚴侍從接論思。歸鞍通德香街迥，前席延英晝漏遲。菊徑頓疏陶靖節，月樓偏憶庾元規。華堂宴集應難去，玉斝醇醪滿勸誰。
井臼荒涼旅鬢班，經年索米住長安。囊中賣賦金都盡，衣上悲秋泪不乾。客路飄蓬殊未定，侯門置醴豈成歡。擔簦忽起東遊興，庭樹西風昨夜寒。
鎖闈聊輟皂囊封，晝錦還鄉意氣雄。别墅揮金延父老，近郊騎竹見兒童。蒲盧善化終成政，蟋蟀深思未變風。更待出師平黠虜，戎衣獻捷大明宫。
西漢公車主上章，官曹秘邃接明光。天書時草鳳凰詔，邊奏親開赤白囊。咫尺青規頻借筯，離披金蘂阻飛觴。瀛洲仙侣相期處，銅馬門中白玉堂。
吳會商功利，蓬丘輟史臣。同僚供祖帳，屬郡望行塵。富國催流馬，編年廢獲麟。櫜鞬二千石，襦袴幾州人。名姓丹臺籍，封疆析木津。片言空犴獄，密啟到鈎陳。且運方船粟，初嘗千里蓴。江山助詩思，新詠掩汀蘋。
仁里古湘川，頒條命雋賢。腰垂丈二組，身下九重天。山水登臨思，庭闈喜懼年。官曹郎位宿，衣袂御爐煙。記事成新史，賡歌有雅篇。爲貪驅弩矢，不從汎樓船。治道山陰卒，離羣藏室仙。衡陽無過鴈，尺素若爲傳。
平昔登龍坂，因緣識玉人。庭中華轂滿，膝下綵衣新。少列悲先露，高堂泣累茵。嘉賓碣館閉，遺業寢邱貧。弓冶傳家久，絃歌宰邑頻。循良同漢吏，惠愛及齊民。又出夷門去，還臨灨水濱。不須輕百里，自古應星辰。
幾年供奉宣徽殿，一旦腰懸刺史魚。戚里園林甲京洛，將壇家世閲詩書。離筵惜别空銀榼，官舍思歸夢玉除。四十專城誰不羡，驂驔千騎擁干旟。
大農搜粟漢名卿，千里江西擁斾旌。腰下金龜三品綬，手中銅虎八州兵。屬鞬牧伯趨庭見，騎竹兒童塞路迎。洪井主人今重士，肯教懸榻有塵生。
君家罨畫溪，歲晚忽思歸。密雪不獻賦，流塵空化衣。購書藏屋壁，温席奉庭闈。清世莫招隱，垂天待一飛。
譙郡增嚴李母祠，神龜矯首負金碑。豆萁已乏不休思，韲臼兼無絕妙辭。翠琰雄文慚內史，黄庭美翰枉羲之。蓬丘麗句偏相許，勝得山龍衮服披。
客兒詩思掩春塘，杖策來觀上國光。舉白萬錢酤酒飲，殺青千卷買書藏。梁園綠篠將欹雪，楚岸蒼葭已變霜。躍馬還家那隔歲，預應乾鵲報高堂。
澤國思歸詠采蘭，束書攜劍出長安。天涯朝暮倚門望，歲晏風霜行路難。閩嶺夕嵐鄉樹老，楚江寒浪客衣單。巖前舊勒移文處，到日重須拂蘚看。
露冕分憂輟近班，朝陽鳴鳳古岐山。三刀吉夢頻爲郡，駟馬高車又出關。宴客羽觴那有筭，題詩綵筆莫教閒。將壇義府平生事，早立邊功振凱還。
由來百里應華星，何况牛刀乍發硎。五柳不須輕印綬，七閩聊且訪圖經。雪天暢飲連浮白，海縣抄書剩殺青。公暇好裁封禪頌，聖皇將欲駕云亭。
外臺論薦達乘輿，花縣絃歌製錦初。氣直公車曾諫獵，政清官舍舊懸魚。二林重結遺民社，五柳閒尋靖節居。好繼謫仙留絕唱，雲屏九叠倚晴虛。
讀徧龍宫七佛書，一塵無念得衣珠。金園講席天花滿，沙界禪心水月孤。擁衲夜霜凝屋瓦，閉關春雨長庭蕪。公卿半是空門友，瓶錫因循寄上都。
龍陽休說木奴洲，震澤黄柑占上流。承露玉漿仙掌曙，亞霜金顆洞庭秋。香黏素手吳娃麗，冷滌朝酲楚客愁。應似荔支催入貢，隨河飛鳥逐鳴騶。
西崑册府控千廬，鈆筆多年校魯魚。厭享雙鷄太官膳，貪乘五馬使君車。明光畫省辭青瑣，天柱仙壇訪紫書。只恐政成抛印綬，攜家深入白雲居。
玉壺春漏咽銅龍，畫棟塵飛曲未終。樽酒渌醅和蟻汎，窗燈紅熖隔紗烘。水沉煙裊風微起，霜檜陰圓月正中。苦恨當關催夙駕，平明入謁未央宫。
夢筆山連化劍津，兩鄉人看錦衣新。北堂滫瀡三牲膳，南陌驂驔五馬塵。畫角聲殘鈴閣暮，露牙香細茗園春。甌閩自昔多居士，誰是賢侯席上珍。
北闕多年作侍臣，一枝煙雨憶南閩。留連五鼓趨丹禁，健羡雙旌擁畫輪。籬畔菊荒環堵宅，山中鶴怨未歸人。州民刺字空漫滅，目斷東方千騎塵。
幾日銀臺閲副封，岐陽西顧委秦中。函關叱馭經天險，豳國聞鷄接土風。雲幕杯盤三省近，星郵章奏九門通。下車卧理應無事，莫遣融樽酒暫空。
名重星垣試，官閒月寺中。竹符千里郡，花浪一帆風。塵隙駒從度，霞觴酒莫空。公堂封筆塜，郵舍遞詩筒。騷客休懷楚，詞臣合薦雄。長庚謫仙骨，須入抃鼇宫。
萬人都督古閩州，幕府旌門映碧油。閫外依蓮滯英俊，樽前噉薤占風流。犀燈照水窺龍劍，鯨浪噴空見蜃樓。暇日登高賦滄海，添鹽堪爲昔賢羞。
雙闕重城到幾迴，兩遊千里忽浮杯。黟江春水淺深渌，廬岳夏蓮傾倒開。謝守同翻貝葉字，湯師獨占碧雲才。舊房京寺門空閉，坐榻凝塵砌長苔。
長安惡少罷探丸，桴鼓聲沉禁網寛。三尺舊章閑玉律，八行優詔下金鑾。帝臨宣室方前席，民值唐年耻畫冠。終日訟庭無一事，早調伊鼎佐湯盤。
秘省丞郎出字人，錦江偏好濯纓塵。酒壚千古風流地，花縣三年爛漫春。白羽豫州慵草檄，青天蜀道厭摧輪。巴猿杜魄驚鄉夢，莫遣霜華髩畔新。
甘瓜朱李郢醪濃，素綆銀牀蔭碧桐。賜第舊連丹鳳闕，直廬今在未央宫。承雲仙掌延年露，轉蕙薰絃解愠風。此夕蓬山好逃暑，月軒清話恨難同。
千古碧潭秋水骨，琢成孤枕冷於冰。因爲江外朱輪守，得自林閒白足僧。月幌光寒吞桂魄，暑軒氣爽壓梅蒸。奇章好尚非流俗，願向蕭齋代曲肱。
藏室仙郎罷屬辭，暑天驅傳出京畿。流年兩鬢生華髪，宰邑全家住翠微。九折坂長須叱馭，三聲猿苦莫霑衣。金門薦鶚知音在，不到瓜時捧詔歸。
一家今有十朱輪，獨憶雲山欲退身。天邑繁華行樂厭，月曹清要命書新。西風躍馬經秦甸，東道椎牛讌孟鄰。秋稼萬箱僮百指，羲皇之上更何人。
風流華省含香客，籍甚先朝奏賦人。竹使三年勞佐郡，柳堤千里待行春。文園避事心長笑，天禄讎書鬢漸新。帝念河渠在封部，特緣經義委名臣。
片席然犀經水府，幾程登陸望霞標。吟情晚日繁雲合，歸路秋風密葉凋。行道六時廬嶽漏，浮杯千里浙江潮。舊房宴坐觀空後，香積多年飯頓銷。
括蒼古名郡，生齒三萬家。我昔自仙殿，捧詔臨軍牙。清心治朞月，訟息民無譁。雄公真大士，宴坐綿歲華。駕言造梵宇，室邇驚人遐。迎門虎溪屐，布地牛頭花。庭松偃翠蓋，澗泉漱金沙。坐聞師子吼，歸恨踆烏斜。驛召還上都，騰裝即修路。别師黄金園，贈我碧雲句。我歸步赤墀，代言紅藥署。彈指知苦空，觀心得降住。藏識慚宿薫，輪迴悲晚悟。折簡問南宗，寄言滿緗素。絕念契真如，忘筌離文字。刼燒雖洞然，龍華决同遇。師名達宸扆，恩詔頒方袍。歡喜黑白衆，蕭衰霜雪毛。毗邪見有疾，示身如幻泡。雙林忽歸寂，人天但哀號。堆案遺札在，滿鉢香飯銷。只應伸臂頃，未覺他方遙。犀柄挂空壁，鴈塔千層霄。七返暫來去，四大非堅牢。口占成尺題，手澤著紙尾。親遣上足師，浮杯渡江水。雲朵搖筆精，玉音鏘里耳。遺我方石枕，斑文剪霞綺。諭我求菩提，心堅正如此。愴然悲夢形，汍瀾泪盈眦。上足今去歸，焚修益勤止。當續祖燈明，無令社蓮死。
神雞縹碧馬金精，西海桑田一掌平。苜蓿度關風漸勁，莓苔登棧雨新晴。琴齋盡室無歸夢，錦里當壚奈宿酲。麈柄清談且爲政，莫貪蒟醬學論兵。
泰畤齋居肅，梧楸蔭繚垣。露葵深得味，風鐸乍成喧。綠髪松喬侣，丹經黄老言。心期阻良久，蝶夢繞朱門。
靈嶽標真牒，孤峰入紫氛。藤蘿暗仙穴，猿鳥駭人羣。古道千年在，懸流萬壑分。漢壇秋蘚駁，誰祀武夷君。
靈芽呈雀舌，北苑雨前春。入貢先諸夏，分甘及近臣。越甌猶借渌，蒙頂敢争新。鴻漸茶經在，區區不遇真。
層巒連近郭，占勝有招提。宿霧昏金像，飛泉濺石梯。鐘聲空谷答，塔影亂雲齊。千騎時來此，尋幽獨杖藜。
陸羽不到此，標名慕昔賢。金瓶垂素綆，石甃湛寒泉。百汲甘寧竭，千金志不遷。真茶汎雲液，一歠可延年。
唐季臨兹郡，生祠已薦馨。聲詩傳樂府，廟貎載圖經。畫壁流塵暗，金碑古蘚青。細民時請福，撾鼓賽遺靈。
危亭壓波面，屹若抃靈鼇。浮蟻酡顔數，飛鴻送目勞。吏圍披簿領，僧伴話風騷。何日登懸榻，州民刺有毛。
鷄園開淨土，鴈塔倚寒空。風鐸和清梵，晴幡映彩虹。香花傾海國，金碧擬天宫。絕頂登臨處，谿山一掌中。
寒潭吞别派，孤嶼屹中流。昔有驂鸞客，因名墜馬洲。洪波長赴海，碧樹幾經秋。城郭何年變，空聞鶴語愁。
積水深無際，神龍此屈蟠。媚川珠彩動，射斗劍光寒。燕脯誰能寄，犀燈豈易看。負圖當瑞聖，何苦蟄洪瀾。
洞門生異竹，冉冉接同亭。石迸狂鞭怒，霜封密葉青。實應容鳳食，杖欲變龍形。逋客歸何日，巖阿已勒銘。
多年燥吻蒼苔砌，秃盡江南石上毫。五色蠻牋猶有剩，一拳端硯豈勝勞。蕭齋幸預談賓末，謝墅深降奕思高。微物供堂方猶豫，丹青筆下枉風騷。
青管演綸都已竭，文楸爭道恨非高。輒將花苑先春茗，聊代山中墮月毫。
名園聊得拂塵衣，深入春叢一逕微。萬樹未饒金谷富，百畦猶有漢陰機。青蘋風暖天鷄出，文杏巢乾海鷰歸。向晚鳴騶九門路，柳堤回首獨依依。
說法雄音敵海潮，一棲京寺葉頻凋。水田三事衣將敝，香積多年飯頓銷。忽憶虎丘飛夢到，更聞蓮社寄書招。好傳祖印歸南土，莫遣宗風漸寂寥。
舊房稽嶺鎖春苔，猿鳥歡迎振錫迴。花雨六時飄講席，樵風千里送浮杯。一乘了義刳心學，三藏真文盥手開。跡似孤雲本無滯，飄飄新到帝鄉來。
玉籍參差未策名，東遊聊得拂塵纓。長亭酒盡驪歌闋，下榻波狂鷁棹輕。澤國鱠鱸懸夢想，戟門羅雀斷逢迎。秋期莫到槐花老，待聽新文擲地聲。
中臺高應列星文，千騎驂驔擁畫輪。起草已誇雙筆健，登科更占一枝春。龍津召宴芝泥濕，鴈塔題名麝墨新。只待甘泉重奏賦，彯纓長奉屬車塵。
鄉黨共推賢，干名二十年。早懷荆岫璞，遲下祖生鞭。敢諫書無報，徒行履欲穿。聖朝公道在，搔首賦歸田。
君住武夷鄉，思歸便促裝。溪鱗絲縷細，園茗露牙香。雷火悲三上，金錢困一囊。長纓塵土滿，會待濯滄浪。
涔陽從事有嘉聲，外計封章薦姓名。再命便爲千室宰，于飛又岀九重城。腰懸銅墨才猶屈，吟對江山思轉清。楚客十年偏遂意，秋風滿筯紫蓴羹。
六年隨我客梁園，西上孤飛徹九門。抱璞有瑕唯歎命，泣岐無託更銷魂。秦關百二聊乘興，漢牘三千待叫閽。赤日炎風兩京道，文章滿腹與誰論。
卓犖修詞有古風，計偕西上劇飄蓬。梁園失意三春月，閩嶺思歸一畝宫。且喜還家儀舌在，莫嗟爲客趙囊空。九天下詔崇儒術，好絕韋編待至公。
瀝懇青規動帝心，秋曹月殿寵光深。論思東序清閒宴，偃息西崑翰墨林。私第藏書皆有副，公庭種竹待成陰。卧龍禁闥應非久，救旱還須起作霖。
懷玉烟霞接武夷，我思祖德涕霑衣。縣齋製錦留遺愛，庭樹藏鐶長舊圍。彭澤公田今已廢，遼東邑子半應非。津亭送别空搔首，籍在金門未得歸。
聯飛仙掖舊心朋，笑我池籠出未能。文陛彯纓空自愧，香山蠟屐與誰登。託身羿彀憂危甚，引領黄陂鄙吝增。二室風煙莫全占，會須攜手躡雲層。
龍虎遊從分不疏，忽聞新命佐魚符。經旬苦雨淹行斾，幾曲洪河貫郡圖。浮蟻酒濃頻舉白，折膠風勁好彎弧。賢侯東道歡相得，期月民謠待袴襦。
遊梁度幾春，時譽藹天倫。家寄汀蘋久，名題桂籍新。溪鱗清可數，澤雉到應馴。黟歙非難治，民風自古淳。
含香五字客，尚齒十年兄。舊奏梁園賦，新題漢柱名。出驅星使傳，入佐地官征。獻可方前笏，分憂又抗旌。富饒今澤國，佳麗古臺城。錯節投刀釋，頺綱攬轡清。沃心期密啓，銜尾待香秔。處處江山秀，行春莫計程。
洛社負才名，吾宗占寧馨。聞詩趨鯉室，襲慶墮鱣庭。力學窺堂奥，孤飛徹杳冥。一枝攀綠桂，百里應華星。漢網何曾密，吳歈正好聽。油囊滿醇酎，千日莫期醒。
東甌别業寄秋雲，平昔題橋墨尚存。故郡曾登太守榻，上都頻掃相君門。揮毫月殿香盈袖，錫讌星津酒滿樽。歸去吏民如問我，五年書命紫薇垣。
桂林陽朔溪山秀，莫歎迢迢五嶺南。百里字人須敏政，千金酌水更懲貪。鳴榔下瀨潮程遠，曵彩升堂壽讌酣。遠地民淳無牒訴，縣齋終日好清談。
作藩南越古稱雄，五管皆歸節制中。腰佩金龜三品綬，船開畵鷁一帆風。橘官手版趨塵遠，梅使星車附信通。暫阻螭頭夾香案，清宵應夢未央宫。
遼東羽客富仙材，仙殿飛觴接上台。便道歸寧白蘋渚，經時賜對柏梁臺。里中驅弩先行路，膝下斑衣慶壽杯。明詔許令過别墅，不憂郡閣簡書催。
家住武夷峰，眉間道氣濃。風塵久爲客，雷火近成龍。試吏江城僻，寧親嶺路重。一廛期沒齒，樂土定相容。
魏帝臺邉拂戰塵，初平山畔綵衣新。又攀高柳隋隄暮，却寄寒梅庾嶺春。韶石閒尋張樂地，曹溪首訪悟空人。男兒平昔四方志，莫厭區區走隻輪。
孺亭洪井古南昌，曾是梅仙試吏鄉。一邑絃歌榮製錦，幾程雞犬接維桑。年深爲客貂裘敝，秋晚還家菊徑荒。平昔題橋今遂志，且斟壽酒獻高堂。
畫舸西風五兩斜，淮淝将命去程賖。衣纓黄閣相君後，門巷青春學士家。驛路新袍欺草色，公筵大白醉榴花。謝庭蘭玉多才思，休澣裁詩對客誇。
風波名路壮心殘，三逕荒凉未得還。病起東陽衣带緩，愁多騎省髩毛斑。五年書命塵西閣，千古移文愧北山。獨憶瓊枝苦霜霰，清罇歲晏强酡顔。
鼎邑閭閻有古風，清談爲治自從容。官聯殿省通朝籍，路過津橋入縣封。柳蔭天街時案轡，雲生少室好搘笻。龍門舊有題名處，石壁蒼苔駮幾重。
南越尉佗國，羅池子厚神。桂林驅傳遠，芸閣解嘲頻。行槖黄金滿，歸程皂蓋新。一麾愁度嶺，五綵喜寧親。薏苡偏防疾，蒲蘆善化人。蓬山直廬在，几硯日生塵。
中林宴坐赤髭繁，水月禪心出世間。說法音同海潮震，隨緣身比嶽雲閒。曹溪嫡嗣多參見，碧落仙卿徧往還。歸去舊房秋色晚，澗松枝偃雨苔斑。
精神滿腹富青春，燒尾曾看上禹門。獻賦多年梁苑客，謫仙重世武夷孫。一同印綬光初命，幾驛桑麻接故園。澤國歸程秋欲盡，丹楓黄菊動吟魂。
西來赴調合闗繻，黄綬風塵厭九衢。祖席且同開口笑，公庭未免折腰趨。長安車馬偏欺客，魯國衣冠肯戲儒。共憶故園歸計晚，舊遊烟樹隔重湖。
新甫奇材百尺標，秋空高幹拂鵬霄。仙經藥品誇難老，人世霜天貴後凋。千古貞魂愁化實，九原荒壠恨爲樵。誰硏露葉和雲液，幾宿春酲一啜消。
浮杯心與海鷗親，駐錫王城忽過春。麟殿九旬談妙法，曹溪一滴渡迷津。狂翻竹箭波隨棹，側布黄金地絕塵。白黑歡迎猿鳥喜，紺園風定雨花新。
長洲連歲得賢君，十萬人家煦若春。激箭波狂浮畫舸，散絲雨細逐朱輪。郡齋詩石鋪輕蘚，公宴歌喉落暗塵。未得休官作逋客，河梁歸思滿鱸蓴。
高陪七聖從軒遊，帷幄深嚴日運籌。口裏雌黄歸品藻，盤中薤白想風流。珠宫地密妨趨謁，銅鉢聲沉斷唱酬。獨喜修書依絳帳，時登闕里受春秋。
藩閫分憂重，關山去路賖。含香滯郎署，乘馹倦天涯。土貢千頭橘，神祠萬里沙。金碑紀風物，寶瑟怨年華。粉籜斑文簟，雲腴紫笋芽。民田兩岐麥，郡圃四時花。别恨休攀柳，歸期待及瓜。鱣庭有遺訓，清白自傳家。
百二秦川四塞寛，甘泉烽火報平安。泥書雙筆遷郎署，粒食千金仰縣官。江海半生抛别墅，闗山何日解征鞍。定将鞭筭資心計，流馬功成國史刊。
鸞掖分符又出麾，津亭目送片帆飛。暫隨越鳥棲烟樹，重許吳儂見錦衣。屬邑行春熊軾稳，公堂卜夜蟹螯肥。隱侯带眼看成緩，雙闕恩深更憶歸。
豹尾森森拂畫簷，久留雕輦閲牙籖。字分三豕慚該博，饌費雙雞愧屬厭。濫跡搢紳同北枳，草儀封禪待南鶼。相門蘭玉裁新句，只恐京城紙價添。
山河表裏絕狼煙，幕府朝朝醉玳筵。合樂中軍雄鼓吹，傳杯四座豔花鈿。行春好駐桑郊騎，卜夜誰談雪竇禪。梁苑并門杳千里，離懷愁對月嬋娟。
騎置迢迢阻玉音，左魚江海遂初心。朱絃道直消浮謗，春草才多動苦吟。震澤析酲干樹橘，華亭驚夢九臯禽。郡樓晴日東西望，幾處甘棠接翠陰。
奏牘曾蒙乙夜觀，擅場文價在金鑾。貂裘歲久京塵暗，鷁路風高旅翮殘。取酒黄金都已盡，食魚長鋏更須彈。時清水國無書檄，誰見揮毫一據鞍。
玉壘求賢牧，金門輟近臣。龍荒使傳遠，雞省命書新。殿柱題名久，刀州入夢頻。懸魚喧舊政，叱馭繼芳塵。珠履平原客，壺漿左蜀人。北堂牽遠念，南詔撫殊鄰。宴榭峨眉雪，歌筵濯錦春。樂章傳辯士，卜肆訪逋民。幕府觴無筭，池塘思有神。知誰預交辟，空羡吐車茵。
風號電笑雨平堦，紈素微凉暗入懷。晝枕乍成園吏夢，晨蔬聊學太常齋。名慚引籍通丹地，心愧移文刻翠崖。大隱金門猶自適，日親方朔聽詼諧。
垂髫婉孌便能文，驥子蘭筋迥不羣。南國生芻人比玉，梁園修竹賦凌雲。堵墻看試三公府，反哺知千萬乘君。賜告歸寧來别我，亭臯木葉正紛紛。
北祖安禪唯看净，毗邪升座更談空。須知密勿萬機外，常在瑜伽三昧中。
太極垂裳日，中原偃革初。樓船秋發詠，衡石夜程書。好問虚前席，徴賢走傳車。蓬莱侔漢制，煨燼訪秦餘。紬繹資金匱，規模出玉除。紛綸開四部，秘邃接千廬。飫賜雙雞膳，親迴六尺輿。華芝下閶闔，白羽擁儲胥。望氣成龍虎，披文辯魯魚。清光無咫尺，玄覽亦躊躇。羣彦揮鉛筆，微生濫石渠。嵇康真懶慢，謝客本空疏。講學情田埆，談經腹笥虚。月評依許劭，文體慕相如。雅飲歡娛洽，清言鄙吝祛。彌旬容出沐，終日喜羣居。撫已慚鳴玉，歸田憶荷鋤。池籠養魚鳥，章服裹猿狙。圜府愁尸禄，天閽愧弊裾。虚名同鄭璞，散質類荘樗。國士誰知我，鄰家或侮予。放懷齊指馬，屏息度羲舒。寡婦宜憂緯，三公亦灌蔬。危心惟觳觫，直道忍蘧蒢。往聖容巢許，先儒美甯蘧。晨趨歎勞止，夕惕念歸與。秦痔疏杯酒，顔瓢賴斗儲。如諧曲肱卧，猶可直鈎漁。矯矯龜銜印，翩翩隼畫旟。一麾終遂志，阮籍去騎驢。
臯壤驚秋氣，倉箱有歲儲。梁園從臣頌，謝墅富人車。休沐新頒詔，珍符不絕書。天心游蠖濩，民樂在華胥。擊壤歡謠洽，凝脂密網除。行将封岱嶽，持槖奉金輿。
動地陰風勁，連雲白草齊。聞琴空仰秣，踐雪憶歸蹄。金埒心寧戀，鹽車困欲嘶。過關拖疋練，渡水惜鄣泥。五路鸞旗緩，千金碣館迷。覉魂重懷土，不寐到晨鷄。
茂異紛綸集漢庭，求賢詔在竹書青。共趨金馬門前路，誰識東方是歲星。
香街鼓絕暝煙深，簷近孤釭射宿禽。露井銀牀霜氣冷，瑣窗珠網月華侵。初沉遠籟聞疏漏，旋拂流塵撫素琴。坐久星河漸侵沒，蕭蕭朔吹度平林。
汝陰名郡擁朱輪，洛宅霜威尚襲人。門籍舊通仙禁近，書囊纔補殿帷新。金華入侍知非晚，石柱題名又幾春。莫戀桑郊停五馬，蓬邱几硯自生塵。
都城供應幾經秋，海國歸心不少留。雨雪片帆過北固，煙霞丈室寄東甌。千燈續燄知無盡，一錫隨緣信自由。更到石門題雅句，碧雲從此掩湯休。
宸遊方扈從，移疾廢樞機。步輦親臨問，肩舁遽告歸。忽聞號左轂，旋見泣中闈。城郢遺言切，忠魂定有依。
六龍初展義，七聖盡陪遊。塞外狼烟起，軍中羽檄稠。漢帷方借筯，荘壑忽沉舟。不奈良臣死，秦醫亦漫求。
永辭温室地，長别諫書帷。玉恨埋黄壤，星愁析紫微。薤歌偏怨咽，衮歛更光輝。可惜岑文本，遼陽不共歸。
東觀未絕筆，西垣俄解龜。罷裁青紙詔，重入白雲司。流落成三黜，聫翩換一麾。黄崗與滁上，應立去思碑。
雞省曾三入，鼇峰近十旬。命書批鳯尾，諫疏逆龍鱗。按部朱轓遠，悲秋素髮新。茂陵終不起，遺札滿埃塵。
近署罹官謗，清淮綰郡章。平生不佞佛，晚歲尚爲郎。得疾因卑濕，爲文足感傷。纔蒙宣室召，奄忽歎云亡。
楚客離騷怨，子牟江海心。積憂偏損壽，多病未妨吟。野鳥俄窺舍，甘棠已結陰。郡中應罷市，遺愛在人深。
奏稿應盈篋，藏書復幾車。門人誰漬酒，天子想投瓜。旅櫬闗山闊，銘旌道路賖。趨庭有令子，清白自傳家。
隴右華宗貴，朝端懿範存。哀烏光列宿，駟馬慶高門。謁帝承明署，娛賓金谷園。人生忽至此，天道亦難論。
睦族衣無主，傳家鼎有銘。沙堤連里巷，玉樹接堦庭。北海樽常滿，西山藥不靈。肯堂歸棣萼，含笑入泉扄。
鴈序分臺閣，春卿有職司。雲屏三殿宴，綿蕝一王儀。風韻靈和柳，襟懷叔度陂。善人無復見，執紼淚空垂。
美疢漳濵卧，營魂東岱歸。故人空漬酒，侍史罷薰衣。畫像留家廟，銘旌出帝畿。浮生除壽考，享福似君稀。
母儀垂二紀，坤順翊玄功。望斷蒼梧野，尊歸長樂宫。金塗烘曉日，椒壁起香風。奄忽違塵世，攀號泣舜瞳。
軒星光太極，陰教正中闈。外戚黄金穴，深宫大練衣。雀臺愁霧隔，駒隙暗塵飛。貝闕三山路，飄颻仙馭歸。
德契河洲什，心依黄老書。濯龍規誡在，飛羽豫遊疏。復土文園接，凝塵丙殿虚。蒸蒸天子孝，泣血望塗車。
世載河山誓，門無恩澤侯。公桑空繭館，仙藥阻蓬丘。愍冊藏幽壤，哀笳咽素秋。後宫彤管在，千古紀徽猷。
閫範留椒闥，神遊返玉清。魚燈照玄寢，騎吹咽重城。運迫升仙日，人傷喪妣情。宫中舊長御，行哭盡吞聲。
太姒徽音盛，長秋命數崇。黄圖分丙殿，玄象應軒宫。記注無窮美，聲詩內助功。雲陽復土後，陵柏自悲風。
甲族傳仙李，遺言在濯龍。後宫皆率職，外戚早辭封。彤管流陰教，金根盛國容。真遊一何遽，罷望九疑峰。
軒遊雲杳杳，舜孝日蒸蒸。椒壁還生沴，銅臺亦罷登。親桑寧復見，嘗藥遂無徴。拱木玄堂閔，凄凉烟霧凝。
外家金穴貴，曩日玉衣祥。萬壽瑤觴舉，三朝複道長。小侯親爼豆，女史煥縑緗。遽厭人間世，乘雲歸帝鄉。
外族長安盛，尊名永樂崇。初陵凄草露，舊殿閴椒風。鞏樹迷凶仗，周原掩壽宫。聖君悲望處，泪雨泣重瞳。
肅肅清廟，昭事祖禰。粢盛苾芬，四海來祭。皇靈格思，令容有睟。降福孔偕，以克永世。
祼鬯漙将，賓尸在位。玄德升聞，孝思光被。公卿庻政，傅御師氏。至諴感神，福禄來暨。
淳精育物，瑞木成文。元氣陶冶，非煙郁紛。玄貺昭格，至和所薫。登歌祼獻，肹蠁如聞。
麗碑割牲，以炰以烹。博碩肥腯，薦羞神明。祖考來格，享于克誠。如聞謦欬，式燕以寧。
肅肅藝祖，肇基洪源。權輿光大，燕翼貽孫。載祀惟永，慶流後昆。威靈在天，顧我司存。
文思聖祖，長發其祥。錫羡蕃衍，德厚流光。眷命自天，卜世聿昌。肅祗孝享，降福無疆。
明明我祖，積德累仁。居晦匿曜，邁種惟勤。帝圖天錫，輝光日新。寢廟繹繹，昭事同寅。
洸洸我祖，時惟鷹揚。潛德弗耀，發源靈長。肆類配天，永思不忘。来顧来享，百福是将。
赫赫太祖，受命于天。赤符啓運，威加八埏。神武戡難，功無間然。翼翼丕承，億萬斯年。
穆穆太宗，與天合德。昧旦丕顯，乾乾翼翼。敷祐下民，時帝之力。永懷聖神，孝思罔極。
嘉栗旨酒，博腯牲牷。神鍳孔昭，享兹吉蠲。夙夜毖祀，孝以奉先。永錫純嘏，功格于天。
左手執籥，右手秉翟。進旅退旅，萬舞有翼。
已象文治，乃觀武成。總干山立，七德以貞。
神之来兮風肅然，神之去兮昇九天。排凌兢兮還恍惚，羽旄紛兮蕭薌燔。
爰卜吉土，在國之陽。肆類于帝，錫羡無疆。備物致享，嘉生阜昌。純嘏昭答，長發其祥。
禮備樂成，乾健天行。帝容有穆，佩玉鏘鳴。
定位毖祀，告于神明。嘉玉量幣，享于克誠。
有牲斯純，有爼斯陳。柔嘉登薦，昭事惟寅。
大報于帝，玄德升聞。醴齊良潔，粢盛苾芬。
祀帝圓丘，九州獻力。禮行于郊，百神受職。靈祗格思，享我明德。天鍳孔彰，玄祉昭錫。
禮成于郊，迎日之至。時乘六龍，天旋象魏。端門九重，虎賁萬騎。四夷来王，羣后輯瑞。
金奏在懸，羣后在位。天威煌煌，嚮明負扆。玄覧穆清，弁冕端委。盛德日新，禮容有煒。
萬邦来同，九賓在位。奉璋薦紳，陟降庭止。文思安安，威儀棣棣。臣哉鄰哉，介爾蕃祉。
八佾具陳，萬邦有奕。既以象功，又以觀德。進旅退旅，執籥秉翟。玄化懷柔，遠人来格。
閶闔天開，羣后在位。設業設虡，庭燎晰晰。斧扆當陽，虎賁夾陛。舞之蹈之，四隩來暨。
武功既成，綴兆有翼。以節八音，以象七德。俁俁蹲蹲，朱干玉戚。發揚蹈厲，其儀不忒。
偃伯靈臺，功成作樂。以昭德容，以清戎索。萬邦會同，羣慝簫勺。盡善盡美，侔彼韶箾。
應門有翼，羽衞斯陳。山龍衮冕，律度聲身。峨峨奉璋，肅肅九賓。清明在躬，志氣如神。
圜丘類上帝，六變降天神。禋燔禮云畢，使衛肅以陳。天顔瞻咫尺，王澤熙陽春。玉帛臻禹會，動植霑堯仁。
肆類云畢，淳熙漙将。雷雨麗澤，雲物効祥。禮容濟濟，天威煌煌。大賚四海，富壽無彊。
西顥騰精，天地始肅。盛德在金，百嘉阜育。彍弩射牲，築場登糓。明靈格思，旄罕紛属。
博碩肥腯，以炰以烹。嘉栗旨酒，有瀰斯盈。殽蓛維旅，肅肅蒸蒸。吉蠲偹物，享于克誠。
飈輪戾止，光燭靈壇。金奏繹如，白露漙漙。
陽德之母，羲御寅賓。得天久照，首兹三辰。正辭備物，肅肅振振。淪精降鑒，克享明禋。
醴齊良潔，有牲斯純。大采玄冕，乃昭其文。王宫定位，粢盛苾芬。民事以叙，玄德升聞。
懸象著明，照臨下土。降福穰穰，德施周普。
簠簋既陳，吉蠲登薦。洗心防邪，肅祗祭典。陟降惟寅，籩豆有踐。百禄咸宜，淳耀丕顯。
天威煌煌，山龍采章。庭實旅百，上公奉觴。拱揖羣后，端委垂裳。永錫難老，萬壽無疆。
帝圖會昌，仁獸効祥。雙觡共觝，示武不傷。四靈爲畜，玄枵耀芒。公族信厚，元元阜康。
思皇多士，靖恭著位。鳴玉飛緌，鏘鏘濟濟。宴有折爼，以示慈惠。罔敢不祗，福禄来暨。
矯矯長離，振羽来儀。和音中律，藻翰揚輝。珍符沓至，品物攸宜。至德玄感，受天之祺。
金奏在懸，有酒斯旨。顒顒卬卬，嚮明負扆。湛湛露斯，式宴以喜。佩玉蕊兮，罔不由禮。
德水湯湯，發源靈長。皎鑒澄澈，千年効祥。積厚流濕，資生阜昌。朝宗潤下，善利無疆。
酒以成禮，樂以侑食。露湛朝陽，星環紫極。淑慎爾容，既飽以德。進退周旋，威儀抑抑。
被衮當陽，穆穆皇皇。擊石拊石，頌聲洋洋。和樂優洽，終然允臧。禮成而退，荷天百祥。
五鼓端門漏滴稀，夜籖聲斷翠華飛。繁星曉埭聞雞度，細雨春場射雉歸。步試金蓮波濺襪，歌翻玉樹涕沾衣。龍盤王氣終三百，猶得澄瀾對敞扉。
直幹依金闥，繁陰覆綺楹。纍珠晨露重，嘒管夜蟬清。霜桂丹丘路，星榆北斗城。歲寒徒自許，蜀柳笑孤貞。
凝塵滿榻素琴横，岸幘孤吟意未平。茗粥露芽消晝夜，柘漿雲液浣朝酲。水沈朱李金瓶澁，風獵幽蘭羽扇輕。獨憶當筵試湯餅，謫仙冰骨照人清。
碧樹銀塘接畫樓，天人誰肯降瓊輈。三山密信傳青雀，五日歸鞍躍紫騮。郢酒泛冰星弁側，吳歈倚瑟黛娥愁。雲峰得句懷真賞，瘦盡東陽沈隱侯。
宿霧初披縠，晨霞暫照梁。千金經換笑，七駕未成章。塵暗神妃襪，衣殘侍史香。深情傳寶瑟，終古怨清湘。
夢蘭前事悔成占，却羡歸飛拂畫簷。錦瑟驚絃愁别鶴，星機促杼怨新縑。舞腰罷試收紈袖，博齒慵開委玉奩。幾夕離魂自無寐，楚天雲斷見涼蟾。
短夢殘妝慘别魂，白頭詞苦怨文園。誰容五馬傳心曲，祗許雙鸞見淚痕。易變肯隨南地橘，忘憂虚對北堂萱。回文信斷衣香歇，猶憶章臺走畫轅。
蓬萊銀闕浪漫漫，弱水回風欲到難。光照竹宫勞夜拜，露漙金掌費朝餐。力通青海求龍種，死諱文成食馬肝。待詔先生齒編貝，那敎索米向長安。
碧城青閣好追凉，高柳新聲逐吹長。貴伴金貂尊漢相，清含珠露怨齊王。蘭臺密侍初成賦，河朔歡遊正舉觴。雲鬢翠緌徒自許，先秋楚客已回腸。
涼宵綺宴開，醽醁湛芳罍。鶴蓋留飛舄，珠喉怨落梅。薄雲齊鬢膩，流雪楚腰迴。巧笑傾城媚，雕章刻燭催。盤空珠有淚，罏冷蕙成灰。巾角彈棋勝，琴心促軫哀。醉羅驚夢枕，愁黛怯妝臺。風細傳疏漏，猶歌起夜來。
悵望青田碧草齊，帝鄉歸路阻丹梯。露濃漢苑宵猶警，雪滿梁園晝乍迷。瑞世鸞凰徒自許，繞枝烏鵲未成棲。終年已結雲羅恨，忍送西樓曉月低。
夾道青樓拂綵霓，月軒宮袖按前溪。錦鱗河伯供烹鯉，金距鄰翁逐鬬雞。細雨墊巾過柳市，輕風側帽上銅堤。珊瑚擊碎牛心熱，香棗蘭芳客自迷。
平生苦戰憶山西，拊劍臨風氣吐霓。戟户當衢容駟馬，髯奴繞帳列生犀。新豐酒滿清商咽，武庫兵銷太白低。髀肉漸生衣带緩，早朝空聽汝南雞。
宣曲更衣寵，高堂薦枕榮。十洲銀闕峻，三閣玉梯横。鸞扇裁紈製，羊車插竹迎。南樓看馬舞，北埭聽雞鳴。綵縷知延壽，靈符爲避兵。粟眉長占額，蠆髪俯侵纓。蓮菂沈寒水，芝房照畫楹。麝臍熏翠被，鹿爪試銀箏。秦鳳來何曉，燕蘭夢未成。絲囊晨露濕，椒壁夜寒輕。綺段餘霞散，瑤林密雪晴。流風秘舞罷，初日靚妝明。雷響金車度，梅殘玉管清。銀鐶添舊恨，瓊樹怯新聲。洛媛迷芝館，星妃滯斗城。七絲縆綠綺，六箸鬬明瓊。慣聽端門漏，愁聞上苑鶯。虚廊偏響屧，近署鎮嚴更。剉蘗心長苦，投籖夢自驚。雲波誰託意，璧月久含情。海闊桃難熟，天高桂漸生。銷魂璧臺路，千古樂池平。
赤日亭亭晝正賖，長風萬里憶星槎。銅盤瓊蕋三危露，素綆寒漿五色瓜。蘭室冷光浮玉簟，柳營清吹逐金笳。翠微泉石終南路，千古離宮倚曙霞。
玉牒開觀檢未封，鬬雞三百遠相從。紫雲度曲傳浮世，白石標年鑿半峰。河朔叛臣驚舞馬，渭橋遺老識真龍。蓬山鈿合愁通信，迴首風濤一萬重。
别墅過從數，當年意氣豪。象筵開旭日，金絡騁平臯。託乘爭飛蓋，銜杯更藉糟。麝烟凝藻梲，鱠縷落霜刀。雞聳花冠鬬，猿驚柘彈號。光風微轉蕙，露井正開桃。武子牛探炙，梁家兔刻毛。東城歸路晚，飛絮撲雲袍。
曲池波煖蕙風輕，頭白鴛鴦占綠萍。纔斷歌雲成夢雨，斗迴笑電作嗔霆。湘蘭自古成幽怨，秦鳳何年入杳冥。不待萱蘇蠲薄怒，閒階鬬雀有遺翎。
合歡蠲忿亦休論，夢蝶翩翩逐怨魂。祗待傾城終未笑，不曾亾國自無言。風翩林葉迷歸燕，露裊池荷觸戯鴛。湘水東流何日竭，煙篁千古見啼痕。
滿天飛絮罥游絲，釦砌苔錢晦履綦。北渚自應流怨淚，東鄰誰敢效顰眉。嫦娥桂獨成幽恨，素女絃多有剩悲。幾夕空機愁促杼，銀河休問報章遲。
絕岸疏烟合，回塘夕照和。水仙猶度曲，川后自收波。銀漢橋横鵲，蘅臯襪濺羅。玉杯承露重，鈿扇起風多。翠羽芳洲近，青絲快騎過。石城秋信斷，搔首奈愁何。
舒女清泉滿，黄姑别渚通。巴天迷峽雨，楚澤映江楓。思逐鮫絲亂，香愁翠被空。灑從瓊蕋露，吹任石尤風。怨淚連疏竹，私書託過鴻。雙魚應共戯，休問葉西東。
翠幄飄香映綺襦，鈿盤清曉露成珠。休啼爲近鮫人室，欲笑誰投玉女壺。雲氣乍迴巫峽夢，水嬉猶記曲池圖。金花却薦何人步，枉遣凌波襪縷濡。
瑤水霓旌綺宴陳，漢宮渠怨露華新。誰然百炬金花燭，渡襪歌梁暗落塵。
繁花如雪早傷春，千樹封侯未是貧。漢苑漫傳盧橘賦，驪山曾識荔支塵。九秋青女霜添味，五夜方諸月溜津。楚客狂酲朝已解，水風猶自獵汀蘋。
錦字梭停掩夜機，白頭吟苦怨新知。誰聞隴水迴腸後，更聽巴猿拭袂時。漢殿微涼金屋閉，魏宮清晚玉壺欹。多情不待悲秋氣，祗是傷春鬢已絲。
寒風易水已成悲，亡國何人見黍離。枉是荆王疑美璞，更令楊子怨多歧。胡笳暮應三撾鼓，楚舞春臨百子池。未抵索居愁翠被，圓荷清曉露淋漓。
清淺銀河暝靄收，漢宮還起曝衣樓。共瞻月樹憐飛鵲，誰泛星槎見飲牛。弄杼暫應停素手，穿針空待貺明眸。匆匆一夕填橋苦，不似人間有造舟。
五丁力盡蜀川通，千古成都綠酎濃。白帝倉空蛙在井，青天路險劍爲峰。漫傳西漢祠神馬，已見南陽起卧龍。張載勒銘堪作戒，莫矜函谷一丸封。
孤雲飛隴首，顥氣滿商中。警鶴仙盤外，圓蟾浴殿東。浦寒珠有淚，巖迥樹生風。星彩沈榆莢，霜華襲桂叢。光摇銀燭亂，影射玉壺空。露館迷秦甸，冰臺接魏宮。繞枝驚暗鵲，促杼思陰蟲。更想離居恨，回腸幾處同。
前檻瓊鉤挂，深房斗帳褰。梨花飛白雪，蕙草吐青烟。彩鳳依珠樹，神龍護玉蓮。驚禽時格磔，戯蝶自翩翾。度繡金針澁，迷鉤畫蠟煎。怨眉顰翠羽，危涕迸朱絃。遠信三年字，空庭尺五天。行雲愁夢徹，初日妒妝妍。織爲回文亂，鬟非墮馬偏。風車來未定，月杵望長懸。寶鑑腸空斷，銀潢眼欲穿。曾波自東注，微意若爲傳。
鴻都歸晚直城賖，牆外連營咽暮笳。玉井梧傾猶待鳳，金塘柳密更藏鴉。心摇雲闕傳疏漏，目斷星津過迥槎。已是秋來移带眼，可堪玄髩有霜華。
衡石量書夜漏深，咸陽宫闕杳沈沈。滄波沃日虚鞭石，白刃凝霜枉鑄金。萬里長城穿地脉，八方馳道聽車音。儒坑未冷驪山火，三月青烟繞翠岑。
潘郎已是入秋悲，屬疾猶貪桂補羸。密雪才高閒賦筆，流波意遠託琴絲。離愁盡日吟青案，蠲渴何人寄紫梨。昨夜西樓凉月滿，清談偏憶庾元規。
綠髪郎潛不計年，却尋丹竈味靈篇。華陰學霧還成市，彭澤横琴豈要絃。曉案祗應餐沆瀣，夜灘誰見弄潺湲。須知吏隱金門客，待乞刀圭作地仙。
蘭臺清吹拂冠緌，薙草新居對渺瀰。麗賦朝雲無處所，覊懷秋氣動齎咨。三年送目愁鄰媛，七澤迷魂怨楚詞。獨有江南哀句在，更傳餘恨到黄旗。
夕籟起汀葭，秋空送目賖。綠蕪平度鳥，紅樹遠連霞。水闊迷歸棹，風清咽迥笳。高樓未成下，天際玉鉤斜。
中樞多暇日，小圃占秋光。雕玉新成檻，繁金乍泛觴。陶籬侵柳色，羅宅掩蘭芳。芝影連虚室，萱叢接後堂。傅巖猶借雨，豐嶺未飛霜。温樹徧分蔭，芸籖亦鬬香。交枝迷露井，墜葉點横塘。桐錄知延壽，千齡奉紫皇。
繚垣嶤闕慶雲深，畫燭熏爐對擁衾。三殿夜籖傳漏箭，九秋霜籟入風琴。階前槁葉驚寒雨，天際孤鴻答迥砧。欹枕便成魚鳥夢，豈知名路有機心。
洞户飛甍接綺寮，一春幽恨寄蘭苕。書題枉是藏三歳，壺矢誰同賽百嬌。水國風霜凋社橘，仙山雲霧隔江潮。東城劍騎何曾出，祗爲離愁髀肉銷。
瓊蕊飄英逐吹繁，建章飛舞入千門。羌人自怨殘梅曲，莊叟還迷夢蝶魂。漢苑風光隨獵騎，洛城花雪撲離樽。錦帆蔽日隋堤遠，枉逐東流箭浪翻。
越客逃名誤鑿坯，漢庭初聘碧雞才。操心四十知無惑，削牘三千恥自媒。苦吟多年依洛社，賦成他日上蘭臺。郡齋懸榻流塵滿，七見東風落楚梅。
巫陽歸夢隔千峰，辟惡香銷翠被空。桂魄漸虧愁曉月，蕉心不展怨春風。遙山黯黯眉長斂，一水盈盈語未通。漫託鵾絃傳恨意，雲鬟日夕似飛蓬。
薪火滅雙林，誰傳七佛心。譯筵香篆絕，經葉蠧魚侵。猊座雲雷歇，龍宮歳月深。青蓮流半偈，白馬度千岑。大士招提啟，明君羽葆臨。對翻天竺字，助發海潮音。空界花成雨，仁祠地布金。九旬談妙理，三接簡宸襟。淨社延居士，生臺集野禽。琅函香拂袂，奈苑樹交陰。文字蹄求兔，機緣芥值針。龍華他日會，應記洛生吟。
月夕露爲霜，心知厭獨房。吟殘猶擁鼻，望極自回腸。鬢減前秋綠，衣消外國香。星津誰待報，織素未成章。
此夕秋風獵敗荷，玉鉤斜影轉庭柯。鮫人淚有千珠迸，楚客愁添萬斛多。錦里琴心誰滌器，石城桃葉自横波。程鄉酒薄難成醉，带眼頻移奈瘦何。
北窗風勁雪雲繁，移疾端居避世喧。載酒誰過楊子宅，張羅休署翟公門。多才最許飄飄氣，少别還銷黯黯魂。促爾徘徊憶真賞，遠天新月照黄昏。
日上三竿宿霧披，章臺走馬帽簷欹。祗傳祖席觴無算，肯顧尚書對有期。芸省繙經終寂寞，柳隄飛鞚好追隨。靈均不醉真何益，千古離騷怨楚詞。
急雨度前軒，池荷相對翻。峰奇雲待族，蹊闇李無言。掩鼻生愁詠，披襟爽醉魂。一廛今已廢，猶戀漢庭恩。
瓊樓十二玉梯斜，乾鵲南飛轉斗車。有客郢中歌白雪，幾人天上醉流霞。金吾緹騎章臺陌，素女繁絃太帝家。秦痔未痊齊閣掩，夢回宫樹已啼鴉。
閣鳳巢高拂綵霓，玉芝香雜武都泥。十行漢札如絲出，六幕堯天倚杵低。露井冰銷垂素綆，仙莖日轉射璇題。赫蹄雲落知誰見，餘力何妨頌碧雞。
銅盤蕙草起青烟，斗帳香囊四角懸。沈約愁多徒自瘦，相如意密有誰傳。金塘雨過猶疑夢，翠袖風迴祗恐仙。日上秦樓休寄詠，東方千騎擁輜軿。
露冷星翻月上絃，九枝銀燭照金鈿。應知韓掾偷香夜，猶記潘郎擲果年。天上明河雖可望，苑中高柳未經眠。烏啼人散青樓曉，堂下輕風轉莢錢。
武夷仙穴近吾廬，鬬鴨闌摧菌閣虚。千匹歳儲妨種橘，百金春事廢觀漁。北山煙霧迷歸轍，南陌風塵化客裾。堂上金絲應已歇，豈惟蘭菊舊叢疏。
銀礫飛晴霰，蘭英湛凍膠。年光侵葆髪，春恨寄雲袍。燕重銜泥遠，鴻驚避弋高。平生林壑志，誤佩呂虔刀。
春渚歸艎不暫留，青絲如葆恐逢秋。騷人已得江山助，賦客終陪霰雪遊。三徑未荒休歎鵩，十漿先饋定驚鷗。洞庭霜橘疁田粟，歳計猶堪比徹侯。
禊飲逢元巳，春遊盛舞雩。流杯傳楚俗，飫賜出堯厨。玉樹天開苑，銀潢水貫都。肆筵環曲沼，飛蓋塞交衢。洛邑聲詩逸，蘭亭歳月徂。顔王有遺韻，待子一操觚。
漢帝祈年館，威神法太微。赤章修秘祝，盤石拂仙衣。雉雊靈光發，鸞歌彩霧霏。霓旌飄夕吹，瑤草泛春暉。瓊屑晨杯滿，芝苖晝茹肥。象樽猶一獻，鳬舄自雙飛。天迥飇輪度，宵殘素瑟希。回看葱鬱處，佳氣接彤闈。
月魄生宵暈，風烏送晚凉。飛蠅隨鏤管，浮蟻溢清觴。負郭春耕廢，鈞天曉夢長。玉籖聲未斷，落宿半宮牆。
罏銷香篆靄餘芬，晏坐氍毹日易曛。虎圈微凉生夕籟，鶴天新霽見歸雲。通中夢穩春寒薄，肅唱聲沈夜漏分。誤濯塵纓成底事，巖阿千古有移文。
離宮時薦罷，樂府艶歌新。石髓凝秦洞，珠胎剖漢津。三桃聊竝列，百果獨先春。清籞來君賜，雕盤助席珍。甘餘應受和，圓極豈能神。楚客便羊酪，歸期負紫蓴。
點綴鮮雲紫宙寛，微風淅淅起霜紈。魏臺清暑開冰井，漢殿延年啜露盤。天外一飛期汗漫，水邊千畝憶檀欒。流波意密知音少，可得延陵爲試觀。
極目長天度鳥稀，纖蘿不動轉晨暉。已裁圓月班姬扇，更換輕雲子産衣。河朔一時觴對舉，臨淄萬井汗交揮。冰丸雪散成虚設，欲借飇輪羾紫微。
積日勞無補，彌天疾未瘳。馬卿非避事，盛憲自多憂。目眩花成果，心驚蟻鬬牛。豳冰那浣熱，洛笛更生愁。拂枕窗風度，穿簾隙日流。唾壺從已缺，博齒亦慵投。發篋尋桐錄，支頤動越謳。平生江海志，夕夢繞滄洲。
聽話吾廬憶翠微，石層懸瀑濺巖扉。風和林籟披襟久，月射溪光擊浪歸。露畹荒凉迷草带，雨牆陰濕長苔衣。終年已結南枝戀，更羡高鴻避弋飛。
素魄離箕舌，鳴鳶載錦綢。微凉生玉宇，餘韻泛蘭臯。竿轉相烏數，厨摇萐莆勞。渚蘋偏靃靡，苑樹更蕭騷。五斗酲初析，三年翼自高。陶窗時拂袵，楚榭正揮毫。塵篋悲鸞扇，雲帆戒鷺濤。洞庭驚木葉，騎省歎霜毛。勢好摶羊角，心終憶蟹螯。泠然知有待，仙寇異吾曹。
六幕西迴斗轉車，鮮雲點綴玉鉤斜。天孫已渡黄姑渚，阿母還來漢帝家。
明河左界鵲南飛，漢苑高樓正曝衣。一夕匆匆停弄杼，誰將錦石暫支機。
蘭夜沈沈鵠漏移，羽車雲幄有佳期。應將機上回文縷，分作人間乞巧絲。
神女歡娛一夕休，月娥孀獨已千秋。爭如靈匹年年會，莫恨牛津隔鳳輈。
玉女壺傾笑電頻，白榆晴影接星津。神光奕奕雲容薄，誰見凌波襪起塵。
蓮塘带弋林，清吹滌煩襟。泉咽猶鳴玉，臺傾舊築金。僵桃蟲自蠧，怪石蘚交侵。此夜悲秋客，烟蛩亦伴吟。
翹車蕊佩謁明光，禁籞多年費稻粱。祗羡泥塗龜曵尾，翻嫌霧雨豹成章。鳴鳩春{殻几=子}先疇廢，寒蝶秋菘老圃荒。歸計未成芳節晚，更憂禽鹿頓纓狂。
爽籟生遙圃，斜暉落半岑。微芒浮草際，零亂起牆陰。武子窗塵積，隋家苑樹深。燈光透疏隙，珠彩射清潯。野燐宵爭出，星榆曉共沈。長門秋漏永，偏照淚涔涔。
跡寄浮屠教，心将汗漫遊。無眠長達曙，却立動經秋。秘訣神仙授，靈苖洞壑求。誅茅探虎穴，投杖涸龍湫。丹熟爐應冷，禪餘室更幽。登山不累息，入夏亦重裘。名已標真籍，身猶隱沃洲。逍遙訪巖穴，迢遞别林丘。徧覽縉雲境，還浮一葉舟。三千功欲滿，鶴馭恐難留。
萬壑千巖古剡中，錦旗朱轂此臨戎。酒廚歲取公田秫，樵舸朝分射的風。閣吏蒸青藏史牘，席賓簪玳奉談叢。海邦訟息多幽賞，禹穴奇書爲一空。
七閩波渺邈，雙闕氣岧嶢。曉登雲外嶺，夜渡月中潮。願秉清忠節，終身立聖朝。
聞戴宮花滿鬢紅，上林絲筦侍重瞳。蓬萊咫尺無因到，始信仙凡迥不同。
鮑老當筵笑郭郎，笑他舞袖太郎當。若教鮑老當筵舞，轉更郎當舞袖長。
危樓高百尺，手可摘星辰。不敢高聲語，恐驚天上人。
鳳樓鴛瓦蟾波濕，衆籟聲沈百蟲蟄。仙盤雲表露成霜，何人夜半牛衣泣。芝泥香熟封詔書，河漢西傾移斗車。陰風摵摵起庭樹，寒澌戛戛鳴宫渠。千廬迭唱傳宵警，海山鼇背蓬壺頂。金釭珠網結綺錢，玉井銀牀垂素綆。前席受釐詢碩生，觀書百斤須中程。投籖乍應嚴鼓節，求衣誤聽蒼蠅聲。渴烏漏盡繁星曙，魚鑰建章開萬户。初日曈曨艷屋梁，鳴鞭一聲下天路。
鄧禹功曹器，馬周令長才。叨臨萬室郡，驟致五風災。大木行將拔，繁雲黯不開。自知蒙闇極，民吏竊相咍。
鐵鎖銀鐺衆，金科伏念頻。絕聞空獄奏，深愧片言人。清潁黄公接，甘棠邵伯鄰。懷賢不能繼，多辟豈由民。
南海逸風如失性，東吳喘月不逢醫。一元祀典古所重，九穀民天命在斯。真相柅車寜致問，族庖更刃亦焉施。炎神厲鬼爭爲虐，渡虎消蝗復是誰。
佳節更春晦，長標令甲名。天淵搖綠浪，仙杏吐丹榮。連皷將驚蟄，高枝已變鶯。雲謠傳下土，漢曲被新聲。
天開翠帟暮氛消，盤薰朱煤惜易飄。月出南樓蟾桂長，笙來北里鳳簧調。巧蛛露濕千絲網，倦鵲波橫一夕橋。曬腹曝衣傳故俗，阮庭布犢若爲標。
天碧銀河欲下來，月華如水浸樓臺。誰將萬斛金蓮之，撤向星都五夜開。
團於火色貝，燦極日光珠。西海瑤池苑，曾城寶樹區。鳳幘生猶嫩，龍睛未脫枯。彤標與霞彩，紫府閟雲腴。
小隱瓊臺布水邊，獨披金誥味重玄。晨鳬化舄趨軒室，秋鷺翻濤逐楚船。養鶴七年知善舞，種芝三秀舊成田。飇輪不駐勞宸眷，犀管裁章與世傳。
暫別雲山幾度瓜，方袍初日耀蘭芽。吟詩池上生春草，說法庭中散寶華。桂檝去依隨岸柳，松軒歸賞赤城霞。御書滿篋新頒得，應向三吳到處誇。
霜葉飛梁苑，風檣指上饒。江山應有助，別恨寄蘭苕。
好在碧壇灣，叢底度歲寒。何堪栽鳳律，祇好製魚竿。拂水煙稍潤，含風劍葉攢。芳蔭聊奉庇，君試仰天看。
我自虛心者，君能百尺芳。未聞凌雪秀，唯解刺天長。葉密招禽宿，皮枯任蠹藏。他年丹穴鳳，恐不集垂楊。
世事悠悠未遽央，虛名真意兩相忘。休誇失馬曾歸塞，未省牽牛解服箱。四客高風驚楚漢，五君新詠棄山王。秋來安有漁樵夢，多在箕峰潁水傍。
蘅臯駐馬獨依依，寄恨微波带減圍。淚迹不成雙玉筯，身輕誰賦六銖衣。穿針靜夜星榆出，擺手清晨雪絮飛。目斷風簾舊巢燕，新看先傍杏梁歸。
昨夜三更裏，嫦娥墜玉簪。馮夷不敢受，捧出碧波心。
層巒連近郭，占勝有招提。宿霧昏金像，飛泉濺石梯。鐘聲空谷答，塔影亂雲齊。千騎時來此，尋幽獨杖藜。
疊巘參差翠繞門，雕梁賀燕自成羣。殺雞日夕期嘉客，種竹寒暄對此君。且向東臯輸黍稷，便應北闕降玄纁。子真漫說耕巖石，不奈聲名四遠聞。
夢筆山前君別我，下沙橋上我思君。黄昏更過西陽嶺，滿目青山與白雲。
獨依青桐聽鼓聲，參旗歷落上三更。涼風捲雨忽中斷，明月背雲還倒行。賴有清吟消意馬，豈無美酒破愁城。是非人世何須較，方外吾師阮步兵。
漚生稱漚滅，二法本來齊。要識真歸處，趙州東院西。
聞說華林院，名將闕里偕。生徒似東魯，書籍勝西齋。俎豆儒風盛，塤箎樂韻諧。門閭雙桂茂，編秩九流排。講學搴紗幕，題詩掛粉牌。荀陳傳舊族，游夏結同儕。紅實洲生橘，清陰世種槐。夜蟾穿戶牖，晴瀑瀉巖崖。遠客來千里，新恩出兩階。橫經定何日，凭此寄幽懷。
靈嶽標真牒，孤峰入紫氛。藤蘿暗仙穴，猿鳥駭人羣。白道千年在，縣流萬壑分。漢壇秋蘚駁，曾祀武夷君。
眼中是面前人。
關榆漸落邊鴻過，誰勸劉郎酒十分。
峭帆橫渡官橋柳，疊鼓警飛海岸鷗。
前瞰琵琶洲，後枕思禪寺。
連天漢水鴨頭春，樂府銅鞮艷曲新。
渡海鯨波息，登山豹霧清。
不把一言裨萬乘，祇叉雙手揖三公。
世人何人最得閑，司諫拂衣歸華山。
江南堤柳拂人頭，李白題詩徧酒樓。
獨自憑闌干，衣襟生暮寒。
相公坐處幕瞞天。
禰狂無自屈岑牟。
愁裏酒盃浮太白，夢回香塚上孤青。
仙盤露冷蛛絲濕，綺閣香風風吹傳。
巍巍百尺樓上槐，夾樓清密葉已繁。
好把長鞭便一揮。
雙蓮仙影面波光，翠蓋摇風紅粉香。中有畫船鳴鼓吹，瞥然驚起兩鴛鴦。
木蘭枝密樹仍高，堂下花光照節旄。列鼎重茵歌舞地，金章同色使君袍。
觀風危堞與雲齊，樓下開門畫戟西。鼓角聲沉絲管沸，卷簾晴黛遠山低。
山花野草一荒丘，雲裏驕奢舊跡留。珠翠管絃人不見，上頭麋鹿至今遊。
石甃遺蹤傍古臺，一泓寒影鑑光開。何人照面金釵落，曾見越溪紅粉來。
步步香翻羅襪塵，粉紅花艷滿宮春。傾城一笑無遺跡，不見長廊響屧人。
館娃南面即香山，畫軻爭浮日往還。翠蓋風翻紅袖影，芙蓉一路照波間。
霸越勳名間世才，五湖煙浪一帆開。猶防烏喙傷同輩，此地復招文種回。
一一牽來種是龍，臨深欲下更嘶風。金鞍玉勒拋何處，騰踏渥漥寒影中。
出境鞭屍報父讎，吳兵勇銳越兵憂。忠魂怨氣江雲在，日見爐香煙上浮。
久厭城居適野情，搘筇躡屐傍山行。人間多少險巇路，縱是天平還不平。
吳郡名山第一山，翠微心在碧霄間。林泉瀟灑煙嵐秀，直擬結廬終老閑。
巖屏晚樹噪寒鴉，嵐翠樓臺釋子家。池面鏡光功德水，金波影裏石蓮花。
雷霆號令雪霜威，二獄東西鎖翠微。彷彿酆都叢棘地，巖扉應是古圜扉。
闔閭城見古荒丘，雲裏鐘聲滿寺樓。白虎金晶人不見，昔曾雄據此山頭。
三尺龍盤古到今，波光凝碧暮雲深。沈絲不斷應無底，山脚池心徹海心。
白刃凝霜照水寒，當時入匣便迴鑾。巖前片石猶中斷，切玉如泥也不難。
海上名山即虎丘，生公遺跡至今留。當年說法千人坐，曾見巖邊石點頭。
月滿星移水照天，南飛烏鵲影翩翩。雖然上屬牽牛分，不爲秋河織女填。
魚舠載酒日相隨，一笛蘆花深處吹。湖面風收雲影散，水天交照碧琉璃。
漁市花村夾酒樓，山光沈碧水光浮。松陵雨過船中望，一道青虹兩岸頭。
松陵水國面松江，學弄漁竿對酒缸。驚起鴛鴦是旗鼓，背帆飛去一雙雙。
琴丁結友事耕耘，田熟翻如如虞芮君。彼此持廉爲棄物，一名交讓兩難分。
臨流何必弔前非，且說吳宮得意時。夾岸桃花煙水綠，畫船禮物載西施。
湖面波光鑑影開，綠荷紅芰繞樓臺。可憐風物還依舊，曾見吳王六馬來。
不悌爭分不義財，舊居金碧照樓臺。何緣半夜狂風雨，暗裏卻飛錢帛來。
高剎長幡敞凈居，方袍圓笠照通渠。龍興舊額加新榜，不見金輪皇帝書。
高臺蕪沒曲池平，十萬人家古縣城。煙水雲山屏畫裏，闔閭墳域舊都名。
太湖東西即長洲，臨水孤城遠若浮。雨過雲收山潑黛，管絃歌動酒家樓。
花光带露柳凝煙，茂苑笙歌已沸天。有客尋春拚一醉，青樓紅粉洞中仙。
冰肌玉骨真遺妍，粉作妬雲黛作煙。知有香魂埋不得，夜深巖底月中仙。
月俸蚨錢數甚微，不知從宦幾時歸。東吳一片輕波在，欲問何人買釣磯。
遠逼江垠傍海壖，落帆多是兩來船。縣庭無訟鄉閭富，歲歲加收常熟田。
金檢書殘石壁雲，二名幽獨彼何人。春深草沒松門路，泉下詩猶感鬼神。
雲裏山花翠欲浮，當時片玉轉難求。卞和死後無人識，石腹句藏不采收。
駐錫棲雲石室中，樓臺一片畫屏風。禪師道德知多少，不爾山神肯助工。
玉案金爐對御牀，巋然應是魯靈光。螭頭直上雙魚尾，不讓西京舊柏梁。
得地恩深雨露徧，丹墀左右玉階前。君王屬意君知否，好似風流美少年。
六朝遺跡好山川，宫闕灰寒草樹烟。江令白頭歸故國，多情合賦黍離篇。
雙石巍巍慰眼青，滿朝珍重佐公銘。官城府寺俱灰燼，翻使他人漫涕零。
年少才非洗馬才，珠光碎後玉光埋。江南第一風流者，無復羊車過舊街。
甲光如水戟如霜，御酒杯浮菊半黄。東日西風滿天仗，簫韶一部奏清商。
滿目江山異洛陽，北人懷土淚千行。不如亡國中書令，歸老新亭是故鄉。
忍淚相看酒共持，一生心事幾人知。年年折盡東亭柳，此别綿綿無盡期。
兩兩鶉衣白髪翁，講筵談柄坐生風。昭明太子歡相得，應與商山西皓同。
雁柱鸞絃十有三，南山安石位巖巖。逡巡奏罷金縢曲，堂上沾襟嘆不凡。
摘繭抽絲女在機，茅檐葦箔舊堂扉。年年桑柘如雲綠，翻織誰家錦地衣。
路平如砥直如絃，官柳千株拂翠烟。玉勒金羈天下駿，急於奔電更揮鞭。
秋星如彈月如梳，宫妓香添乞巧爐。萬縷千針同一意，眼穿腸斷得知無。
上界笙歌下界聞，縷金羅袖鬱金裙。倚闌紅粉如花面，不見巫山空暮雲。
一氣東南王斗牛，祖龍潛爲子孫憂。金陵地脈何曾斷，不覺真人已姓劉。
晝役人功夜鬼功，陽開陰闔幾時終。不聞擲土江中語，争得盈流一水通。
早潮纔過晚潮來，一一軒窗照水開。鑑面無塵風不動，分明倒影見樓臺。
傾城傾國兩妃嬪，此地聞名不見人。潛想舊時紅粉面，落花風裏步香塵。
金殿分來玉砌流，黑龍湖撒鳯池頭。後庭花落恩波斷，翻與南塘作御溝。
金杯覆處舊池枯，此後還曾一醉無。東晉中興股肱力，元皇也學管夷吾。
蘿蔓藤花歲自添，露痕還似雨痕霑。莫將廢苑爲閒地，猶可巖巖作具瞻。
江南龍節水爲鄉，水不純陰有半陽。一片湖光共深淺，兩般泉脈異温涼。
旌旗爍日刃凝霜，甲光如龍人似狼。羽扇一揮風偃草，策勳多謝顧丹陽。
桃葉桃根柳岸頭，獻之才調頗風流。相看不語横波急，艇子翻成送莫愁。
梁武慈悲不鼎烹，蒙恩豢養亦虚名。狐狸口腹應潛飽，就死多于日放生。
碧甃時時減復增，山頭海面密相應。古來泉脈誰穿過，潮落潮生不暫澄。
尤喜凌人職未隳，閉藏出納示箴規。戰兢國步艱難者，常似臨深履薄時。
牛頭天際碧凝嵐，王導無稽示妄談。若以遠山爲上闕，長安應合指終南。
六代繁華一瞬間，平蕪遠樹不勝閑。倚樓天暝雲如幕，知是瑯琊幕府山。
殘枝敗葉幾霑春，莫問栽培迹已陳。細雨斜風馬無力，蕭蕭滿路更愁人。
外作禽荒內色荒，三千紅粉日嚴妝。潘妃縱有嫣然態，不步金蓮到射場。
四主衣冠令不終，高門列戟漫重重。由來瘠沃分勞逸，莫道人凶非宅凶。
挈壺傳箭逼天聰，鑄出蟠螭巧範同。何事腹中藏怪物，人驚蝘蜓氣如虹。
人衣藍縷地衣紅，不念家家杼柚空。厥篚織文應歲貢，更翻新樣集機工。
雉頭金縷又珠胎，煙緒香雲晝不開。御路傍人皆歎息，逡巡紅焰作青灰。
孫吴紀聞舊刊碑，埋沒蟠螭與伏龜。惆悵石岡三斷在，至今猶似鼎分時。
端門擊破使人驚，潛鶴雙飛上玉清。怪得舊時聲太遠，沖天合自九臯鳴。
鳥跡分明在帝臺，管絃聲裏輒書來。回頭一覺風流夢，猶得朱門傍水開。
平湖岸側見高墳，萬土銜來燕雀羣。鑑面無波天一色，此中文藻似儲君。
駕鶴驂鸞自古聞，策名僊籍是真君。天邊舊跡無處尋，滿目青山空白雲。
手拖葛屨坐藜牀，竹樹蕭然一水傍。枕上白雲船下月，卜鄰東磵勝東岡。
葛玄功行滿三千，白日驂鸞上碧天。留得舊時壇宇在，後人方信有神仙。
僧會西來始布金，常聞足磬伴潮音。江南古寺知多少，此寺獨應年最深。
佛事莊嚴國力疲，照天金碧倚欄危。沉檀爐上煙雲合，恰似當年煨燼時。
翠壁如屏旱不枯，一泓甘滑飲醍醐。高僧到此聞絲竹，還有金鱗對躍無。
曩事何人爲證明，白雲深鎖翠微坑。已聞過去辟支佛，未見如來彌勒生。
古木陰森廟巋然，龍蟠虎踞舊山川。當時鼎足一場夢，空裏旋風飛紙錢。
爐香煙斷暮雲凝，陰德山高衆所稱。開府瑯玡舊蒙福，龍飛一馬至中興。
汩羅魚腹葬靈均，競渡如飛不救人。天意明知讒口毒，果遭天譴作蛇身。
人物風流往事非，空餘陋巷作烏衣。舊時簾幕無從覓，祇有年年社燕歸。
青雀浮航夜照波，星繁雲靜月華多。玉樓人凭欄干立，直下天心耿耿河。
橋上層樓樓上梯，秦淮兩岸綠楊堤。春風影動波光碎，翬翼孤飛雀並棲。
何事金陵王氣鍾，瑯玡開幕據江東。舟人忽見風雲起，一旦龍飛五馬中。
輦出城時雞未鳴，春羅蟬翼赭袍輕。蒙塵獵騎奔如電，到此聞雞第一聲。
步步高如月裏攀，拂雲枝葉伴雲間。開花結子清香遠，應似淮南一小山。
聳壑凌霄色共蒼，森然萬樹約千行。劉郎大廈尋顛覆，應是其間少棟梁。
春條拂岸柳如金，一鑑澄空照底深。傍見龍舟赭袍影，分明紅日在池心。
擒虎戈矛滿六宮，春花無樹不秋風。蒼惶益見多情處，同穴甘心赴井中。
影浸龍樓徹鳳城，昭明有意在澄清。穿時深欲狀溟渤，樂府當歌重潤聲。
汝南王昔過江東，此地名將汝海同。玉斝濯來人易醉，有時人面照花紅。
春信風生晚汛潮，印沙羣鷺立還翹。凭高一片迷人眼，蘆葦叢邊雪未銷。
酰風飛絮撲征袍，望遠樓中望眼高。幾許江南名利客，灰塵滿面日勞勞。
一带東流當複闕，築臺相望水雲間。麗華應不如褒姒，幾許狼煙得破顔。
張永移家入洞天，綠篁紅藕舊林泉。人間滿百人應少，明帝恩深三百年。
周子無心隱姓名，裂荷焚芰使猿驚。不能高枕雲中臥，瑣屑貪它墨綬榮。
五城樓雉各相望，山水英靈宅帝王。此地定由天造險，古來長恃作金湯。
陸家兄弟頗能文，入洛仍將筆硯焚。舊宅荆榛狐兔窟，機雲無復有昆雲。
三軍不食武昌魚，萬騎時遷建業居。曾得紫髯開國意，太初名是作宮初。
風絮煙絲春復秋，攀條何故淚雙流。因憐樹老猶青眼，不覺人衰已白頭。
執轡何人籍帝臺，漢家天馬不時來。疲駑多亦費芻粟，莫惜千金市駿材。
列戟高門氣自雄，主人應是偶相逢。由來禍福皆人召，此地無辜喚作凶。
窣地簾光掛水精，玉鈎斜處月初生。龍皮席上鵝毛扇，何必風來暑自清。
枕面鐘聲及早催，錦衾香疊百花堆。蟾蜍影落珊瑚架，照得僊城下界來。
獸口金昏煙穗濃，螭頭玉照露華融。蕭郎的是春光主，曾作春衣此殿中。
曩不乘龍即跨魚，岸傍人復乞靈無。柳如眉黛花如面，聞是青溪一小姑。
柴壘穿壕見古墳，元嘉東府惠連文。可憐名字知音少，祇使雙棺萬古聞。
深逼巖扉敞廟門，靈風時動戟衣翻。禦災捍患陰功大，玉冊榮加帝者尊。
一炷香銷百和焚，有時鐘磬梵天聞。上方結草如高枕，不獨棲霞可臥雲。
竹木池臺尚儼然，歸時白頭雪霜寒。青溪隱隱朱門處，曾屬中書一品官。
玉洞雲深夏亦寒，客來尋勝久盤桓。其間隱約聞雞犬，應有仙桃待一餐。
雲竇穿銀井，冰甃貯玉漿。
生來葬魚腹，死後觸龍鱗。
郡亭傳吏隱，閑自使君心。卷幕知來祝，懸燈見宿禽。茶煙逢石斷，棊響入花深。會逐南帆便，乘秋寄此吟。
千峰鄰積水，秋勢遠相依。路在深雲裏，人思絕頂歸。長天來月正，危木度猿稀。誰得同無念，寥寥此掩扉。
極望隨南斗，迢迢思欲迷。春生桂嶺外，人在海門西。殘日依山盡，長天向水低。遙知仙館夢，夜夜怯猿啼。
詩名在四方，獨此寄閑房。故國寒濤闊，春城夜夢長。禽聲沈遠木，花影動回廊。幾爲分題客，殷勤掃石牀。
片玉侵寒折，零文見斷蟲。遠沈岡草際，半露塹冰中。跡著人何在，年銷事已空。唯聞壞陵柏，相弔起悲風。
見說雕陰僻，人煙半雜羌。秋深邊日短，風勁曉笳長。樹勢分孤壘，河流出遠荒。遙知林下客，吟苦夜禪忘。
翰苑營嘉致，到來山意深。會榮多野客，啼竹半沙禽。雪溜懸顧石，棋燈射遠林。言詩素非苦，虛答侍臣心。
遠念生泉石，人中事欲銷。卷衣城要落，尋寺海山遙。帆影迷寒雁，經聲隱暮潮。後期俱未定，況我鬢先凋。
郡齋鄰少室，夏木冷垂陰。況是多閑日，應懸長臥心。角當中島起，檣背遠橋沈。獨愛南樓月，終期宿此吟。
闕內寒生早，南山萬木凋。長空人望絕，積雪獨尋遙。靜息非同隱，閑吟忽背樵。幾侵峰頂月，相念起中宵。
三處波濤郡，連年輟謝公。春齋山藥徧，夜舶海書通。樓潤星河露，川寒鼓角風。誰當刊惠政，一一古賢同。
西遊無舊識，何處寄吟身。客路秦關暮，鄉心海樹春。河濤行不盡，嶽翠望空新。早晚回孤錫，東浮結近鄰。
桂水在天末，登高生遠思。來書逢歲闕，去夢歷峰危。別浦珠全返，空臺柏半衰。詩成見新月，幾負郡齋期。
別語畏殘漏，心懸瘴海邊。回期無定日，去路極遙天。苦霧沈山郭，寒沙漲隰田。幾宵尋使府，清話廢閑眠。
客心長念隱，早晚解書招。看月前期阻，論山靜會遙。微陽生遠道，殘雪下中宵。坐見青門柳，依依又結條。
要地無深託，飄然又出關。秋聲動羣木，暮色起千山。岸草隨秋遠，江雲入望閑。何宵發孤詠，月冷洞庭閑。
別業滄波外，秋風歸去心。玉繩天闕遠，金柝海城深。素瑟沈幽意，寒螿共苦吟。鄰漁知有約，乘月夜相尋。
遠望知無極，窮秋日向殘。孤泉瀉空白，衆木倚雲寒。靜想猿高祖苦，危聞客過難。寸心寧可寄，前去雪漫漫。
漠漠更離離，閑吟笑復悲。六朝鳥戰處，千載寂寥時。陣闊圍空壘，叢疏露斷碑。不堪殘照外，牧笛隔煙吹。
漱齒冰溪遠，聞蟬雪屋深。
曉天金馬路，晚歲石霜心。
山日秋光短，江虹晚影低。
劍月啼猿苦，江沙濯錦寒。
花露盈蟲穴，梁塵墮燕泥。
寄禪關樹老，乞食塞城羌。
風泉舊聽僧窗改，雲穴曾行鳥徑殘。
芳樹侵雲老，孤泉落石危。
落日橫秋島，寒濤兀夜船。
去路正黄葉，別君堪白頭。
渺渺沈清際，回頭望即賒。幽禽飛共闊，野客泛無涯。浦暗微分樹，灘遙半漲沙。今宵應有月，重得宿蘆花。
天外跡如萍，何人慰遠情。煙霄滯秋薦，水國廢春耕。旅夢寒應斷，吟髭白恐生。無因話消息，一雁度江城。
石城秋月滿，煙水冷蕭蕭。戰氣悲千古，歌聲散六朝。螢飛宮草暗，霜白井桐凋。竟日秦淮上，思賢莫可招。
杉竹青陰合，閑行意有憑。涼生初過雨，靜極忽歸僧。蟲跡穿幽穴，苔痕接斷稜。翻思深隱處，峰頂下層層。
與我難忘舊，多期宿此房。眠雲歸未得，靜夜話空長。草際沈螢影，杉西露月光。天明共無寐，南去水茫茫。
盤影遮空黑，愁生入望賒。高來難客路，深去斷人家。翠死寒溪水，香殘別洞花。今宵何處宿，山口日將斜。
草徑通深院，秋來心更閑。城中無舊識，門外是他山。究寂生吟思，持齋得病顔。寒宵多約我，靜話出人閑。
有狀卷不得，閑齋惜夜長。坐來消暑氣，睡去入秋鄉。隱隱生寒骨，沈沈發冷光。何時遂深遁，移取置山房。
重來久凭欄，臨水景多閑。高樹下殘照，寒潮平遠山。夜吟長負宿，秋病幾思閑。早晚離城裏，從茲寄掩關。
鄉園書久斷，寒夜起歸心。遠路秦關外，啼猿劍樹深。貧遊年暗改，醉臥月空沈。幾夕疏林下，相思廢靜吟。
閑身無所滯，獨去背春城。望越鄉心斷，迎嵩隱思生。野禪依樹遠，中飯傍泉清。相府如投刺，分題有竺卿。
一聞歸白閣，更不入長安。絕頂無人上，西風徹夜寒。懸崖乘雪度，飛瀑過雲看。應念馳名者，青門得路難。
鬢毛垂似雪，無語答閑人。擁衲坐終日，浮生知幾春。乘船應夢越，提錫記遊秦。半夜寒堂掩，磬聲聞四鄰。
無處堪高望，城邊上古臺。窮秋人獨立，落日雁空回。地險千峰出，霜嚴萬木摧。遲吟不能下，滿眼是塵埃。
舊隱湖西寺，青青千萬峰。來書度深雪，歸夢斷疏鐘。開口與時避，論心似我慵。流年共衰鬢，昨夜又聞蛩。
會稽連照水，歸意兩何親。山影到平地，湖光生四鄰。虛窗寒對曉，孤棹遠浮春。未可從耕釣，青雲懶致身。
渺渺渡頭路，客心難解攜。半空山遠近，寒日水東西。漾浦漁罾小，飛沙雁陣低。霜風起深夜，只是欠猿啼。
默默疏林下，獨知秋氣濃。半生猶是客，昨夜更聞蛩。吟苦人成癖，年衰自長慵。終期拂衣去，江上有諸峰。
窗虛枕簟明，微覺早涼生。深院無人語，長松滴雨聲。詩來禪外得，愁入靜中平。遠念西林下，相思合慰情。
曾向長洲泛渺漫，沈青空闊鳥飛難。平沙杳杳夜潮落，別浦依依秋樹寒。閑浸客亭浮去棹，冷淹漁屋漾垂竿。歸心早晚懸帆到，是處僧樓更上看。
遠聽弦歌樂部封，放衙乘醉半疏慵。家辭南越無千里，縣管西山有幾峰。人望廢田禾影合，吏愁空獄蘚痕重。孺亭應更悲前事，煙草萋萋叫夜蛩。
不肯隨波自直鈎，一朝以道佐成周。後來亦有人於此，只把漁竿空白頭。
卻歸天柱峰前去，高謝浮名似了心。林下孤燈一聲磬，青猿啼斷白雲深。
巴水寒聲去渺茫，半空雲樹落秋光。離人此夜和愁宿，不聽啼猿亦斷腸。
孤舟孤鶴與孤雲，湖上深居自不羣。高臥可能容一榻，青山西岸且平分。
遠與村橋接，深春積雨時。蘭芳人未採，花發蝶先知。草密封閑徑，林疏露短籬。別來鋤久廢，身老恨歸遲。
扁舟宿江上，脈脈興何窮。吳楚十年客，蒹葭一夜風。東林秋信斷，南越石房空。向此都忘寐，君應與我同。
抱清誰可羣，委質在湘濆。今日不同楚，無人更似君。滄波沈夜魄，古廟聚寒雲。弔罷踟躕處，漁歌忍獨聞。
詩禪同所尚，邂逅在長安。爲客閑相似，趨時懶一般。分題秋閣迥，對坐夜堂寒。未遂歸山計，流年鬢已乾。
事主惟公直，承恩赴歷陽。舟浮淮水遠，路繞楚山長。館謁僧侵月，郊迎吏蹋霜。下車難久滯，飛詔即徵黄。
近聞高靜趣，猶寄廣陵居。夜會聽琴阻，秋期看月疏。幾成歸越夢，久絕入梁書。四釋分題處，年來一榻虛。
倚棹望雲際，寥寥出峽清。心如無一事，愁不在三聲。带露諸峰迥，懸空片月明。何人同此聽，徹曉得詩成。
相見又相別，無言感倍興。諸峰微下雪，一路獨行僧。午飯煙村磬，宵吟石屋燈。他方人請住，又得繼南能。
苒苒從莎長，凄涼雨乍晴。窮秋要客步，落日亂蛩鳴。近接苔階迥，遙連竹徑平。杖痕兼鶴跡，來往自縱橫。
終南關內見，寒翠疊空虛。明代誰招隱，深秋自卜居。宵晴吟洞月，日曉飯溪蔬。此後嫌名出，應無入闕書。
西山乘興宿，靜稱寂寥心。一徑杉松老，三更雨雪深。草堂僧語息，雲閣磬聲沈。未遂長棲此，雙峰曉待尋。
動靜非常態，超然西去心。水期經洛聽，雲約到嵩吟。齋訪煙村遠，禪依竹寺深。祇應風雅道，相府是知音。
幾年天柱居，韜光外浮世。禪心混沌先，詩思雲霞際。山雪滌茶鐺，谿泉濯祖毳。富德鄙利徒，貴道輕權勢。竹牖晴長開，松扉夜不閉。霜嚴庭樹萎，雨暴龕燈翳。紅葉遇寒燒，白頭逢暖剃。終期爲近鄰，清話素相契。
河分崗勢司空曙，春入燒痕劉長卿。不是師兄偷古句，古人詩句犯師兄。
暮雨過寥廓，江天正青蒼。列樹無殘陰，積水有異光。幽蟲鳴欲徧，宿鳥驚忽翔。永夜如至公，鑑我吟清章。
遙空雨初霽，深徑蟬未鳴。忽品文王弦，若聽宣尼聲。月色半峰出，秋光四簷清。韻斷意轉冥，塵心若爲情。
達士弦性直，佞人膠辭柔。靳尚一言巧，靈均千古愁。孤蟾魄長在，寒雲恨難收。空使湘江水，至今無濁流。
忽起塵外心，跡謝人中境。雲去竹堂空，鷺下秋池靜。野宿清溪深，月在諸峰頂。日暮立長江，遙看片帆影。
杉窗秋氣深，入夜四簷雨。枕冷夢忽醒，獨對孤燈語。流螢隱回廊，驚鴻度寒渚。空令一寸心，悠悠生萬縷。
重城獨隱居，世人寡相識。回塘路寂寥，深徑花狼籍。西風思忽生，南泉語還憶。遙山去意長，大江歸夢直。日暮立荒原，迢迢望空碧。
霽雨牽野情，孤舟遂茲賞。積水連遠空，落日垂萬象。岸迴雲獨隨，山轉泉更響。望望極寒源，由言放輕槳。
蟄鱗伺新春，望極融融歸。驚禽別舊巢，念遠遲遲飛。吁君腹至業，歲故志獨違。心弦世寡聽，意鑑古亦稀。出關自荷篋，入秦扣誰扉。埃目若忽失，風雨遠漸微。將看吐虹章，冷射仙掌輝。
紫閣浮清漢，高眠稱此心。住溪人未識，歸路鶴知深。峰晚迴寒翠，猿孤發夜吟。霜天獨西向，無復夢山陰。
古岸侵煙出，揚帆拂曙星。層城關海日，列樹隱沙汀。潮落家遙見，梅香檝暫停。舊峰歸計晚，長憶隔吳青。
靜室簾孤捲，幽光墜露多。徑寒杉影轉，窗晚雪聲過。茗味沙泉合，鑪香竹靄和。遙懷起深夕，舊寺隔滄波。
山落雲陽外，去程寒接巴。劍江連漢直，棧閣掛空斜。聽錫樵停斧，窺禪鳥立槎。舊房春到晚，深徑始開花。
劍峰雙倚漢，蕩槳月中歸。潮白島西出，帆孤岸際飛。香連潭影直，磬度雪聲微。幾夕□詩坐，相思入定稀。
禪舍因吟往，晴來坐徹宵。春通三徑晚，家別九江遙。巢重禽初宿，窗明葉旋飄。住期應未定，謝守有詩招。
官舍仙山裏，全家去若歸。江聲鼇背出，帆影斗邊飛。宿館荷香接，吟亭島色圍。前秋賞明月，況對謝玄暉。
高木墜殘葉，關河入遠心。嵩遊忘楚夢，華近識秦音。塔古懸圖認，碑荒背燒尋。幾思興替事，獨上灞陵吟。
無眠動歸心，寒燈坐將滅。長恐浮雲生，奪我西窗月。
病起啟秋匣，素琴生塵埃。朱弦愁零落，古意工徘徊。子期不我至，獨上高高臺。
褰衣汲靈水，混滌巾履塵。煙靄霽杉竹，澄凝此心神。高僧灑真雨，澤彼寒草春。華月寫空印，清霜肅齋身。猶言振金策，歸作耶溪鄰。
春景欲饒物，客心獨優柔。藉茲徘徊芳，彊起寂寞遊。新愁來易積，舊歡去難收。步春不得侶，不如步高秋。
行客心如何，借劍爲君歌。雨昏山未開，花盡春無多。欲知貧別情，涕淚空滂沱。
楚路接江陵，倦行愁問程。異鄉無舊識，多難足離情。落日懸秋樹，寒蕪上廢城。前山不可望，斷續暮猿聲。
禪徑秋苔合，寒窗带雨痕。心真冥自契，句好與誰論。露冷蛩聲咽，風微葉影翻。白雲如有意，終日在前軒。
想極南溟外，江園草樹秋。浮生如寄夢，幾夕是離愁。仙館閑明月，星車背遠流。祇應西掖吏，時復望滄洲。
鶴氅輕冠冕，誰人不羨君。松齋秋掩月，石竇醉眠雲。遠墅竈煙合，寒原驛路分。前行鞭瘦馬，餘恨暫離羣。
住近城西寺，門無俗客登。朝回簾捲雪，吟冷硯生冰。鳥影罇中過，茶煙竹際凝。遙思來夜月，虛閣與誰凭。
行春擁隼旟，十里訪禪居。煮茗沙泉白，調琴竹閣虛。致君公望重，對客宦情疏。向夕回軒冕，林僧識佩魚。
嵐霽景初分，溪橋對石門。犬聲知遠客，燒影見前村。古木秋生菌，空山夜答猿。幾因留我宿，靜話極詩源。
漸老念鄉國，先歸獨羨君。吳山全接漢，江樹半藏雲。振錫林煙斷，添瓶澗月分。重棲上方夜，孤狖雪中聞。
迢遞咸秦路，東風送子游。幾程看日落，孤影背河流。古戍煙微斂，遙峰雨半收。行行吟此景，應不念滄洲。
南國山重疊，歸心向石門。寄禪依鳥道，絕食過漁村。楚雪黏瓶凍，江沙濺衲昏。白雲深隱處，枕上海濤翻。
五峰橫絕漢，寒翠倚蒼冥。積雪無煩暑，高杉礙落星。磧雪簷外見，邊角坐中聽。師到棲禪夜，龍湫獨灌瓶。
花落前林春又殘，舍深蒼蘚擁柴關。十年霜雪獨爲客，萬里夢魂空到山。溪竹舊憐同性直，嶺雲終約伴身閑。遙思謝傅多公暇，應徧留題水石閑。
浩也毘尼學，精於玉帳嚴。蟻酣停掃砌，燕乳記鈎簾。茶鼎敲冰煮，花壺漉水添。夢回池草綠，忍踐綠纖纖。
千峰聳寒翠，古剎凌秋雲。高人斂幽跡，世事何由聞。禪石抱蒼蘚，祖衣含凈氛。有時溪上步，自與鳥猿羣。
煙壘沉寒笛，霜空擊雕。
冰瀑寒侵室，圍鑪靜話長。詩心全大雅，祖意會諸方。磬斷危杉月，燈殘古塔霜。無眠向遙夕，又約去衡陽。
歷陽南望極，岸遠石城危。去夢驚潮斷，行吟見雁隨。淮帆向風闊，楚木落秋遲。到日應閑臥，公心帝自知。
要地無閑日，吟蹤肯暫過。林泉歸計晚，雨雪向春多。徑僻稀來客，庭荒半長莎。獨眠思舊約，寒夢繞煙蘿。
前秋登閣晚，吟次見晴雲。中嶽聳當縣，三年靜對君。朱衣借客典，清俸買書分。別後逢搖落，相思隔晉汾。
草長開路微，離思更依依。家遠知琴在，時清買劍歸。孤城回短角，獨樹隔殘輝。別有鄰漁約，相迎掃釣磯。
關中吟鬢改，多事與心違。客路逢人少，家書入關稀。秋聲落晚木，夜魄透寒衣。幾想林閑社，他年許共歸。
郡閑思退隱，嘉致望雲秋。舊客容誰訪，新詩許我留。棋窗寒日短，琴幌夜燈幽。青瑣無歸夢，期僧話沃洲。
耿耿銷深暗，孤窗豈暫忘。照回秋夢斷，靜引夜吟長。病鼠驚空穴，寒螢聚缺牆。鄰居還共惜，及物有餘光。
秋深荒外客，獨上望京臺。遠信未封去，新鴻又見來。地寒邊樹短，天靜瘴雲開。無限心相向，南宮臥錦才。
長安來雁急，相顧話離心。日落思家遠，天寒歸路深。秋光生獨樹，夕吹響孤砧。漸入雲鄉望，應無越客吟。
霜鐘侵漏急，相弔曉悲濃。海客傳遺偈，林僧寫病容。漱泉流落葉，定石集鳴蛩。回首雲門望，殘陽下遠峰。
久負中條約，深秋興若何。白雲歸望遠，黄葉意空多。靜臥侵仙掌，微吟隔楚波。飛書答招隱，迢遞寄煙蘿。
東西望朔漠，姑射獨崔嵬。一片兩片雲，終南太華來。根繞黄河曲，影落清渭隈。深澗飲渴虹，邃洞生秋雷。古徑窮難盡，晴嵐撥不開。海鵬飛上遲，邊風勁觸回。傲隱非他古，依靈有奇才。曾生心若何，猿聲終夜哀。
度月阻相尋，應爲苦雨吟。井渾茶味失，地潤屐痕深。鳥背長湖色，門間古樹陰。想君慵更甚，華髪晝方簪。
爲儒師古道，清苦少人知。心散暫因酒，鬢班多爲詩。著書秋閣靜，曬藥夕陽遲。何必文明代，垂鈎渭水湄。
草檄飛燕壘，降幡入漢營。
岸盡吳山出，潮平越樹低。
寺近東溟日，山連北固春。
衆星隨手舉，萬物應心平。
地近得頻到，相攜向野亭。河分岡勢斷，春入燒退青。望久人收釣，吟餘鶴振翎。不愁歸路晚，明月上前汀。
飛將是嫖姚，行營已近遼。河冰堅度馬，塞雪密藏雕。敗虜殘旗在，全軍列帳遙。傳呼更號令，今夜取天驕。
偶依京寺住，誰復得相尋。獨鶴窺朝講，鄰僧聽夜琴。注瓶沙井遠，鳴磬雪房深。久與松蘿別，空懸王屋心。
白浪滿遙程，公衙□□聲。海帆通夜市，山雨徧春耕。古意隨琴遠，離愁對酒輕。三吳窺列宿，知傍隼旟明。
三年不下嶽，衣屨古苔侵。石澗探幽步，風泉得句心。黄猿知日暝，青樹覺春深。又向南峰住，時時許我尋。
中夕坐清簟，繁星時復流。扇聲微變暑，井氣忽生秋。爲客方經楚，思鄉欲上樓。雲山殊未返，相顧兩悠悠。
詩語動驚衆，誰知慕隱淪。水煙常似暝，林雪乍如春。薄酒懶邀客，好書愁借人。豕時行藥去，忘卻戴紗巾。
邊烽久不息，戍鼓何鼟鼟。五月無青草，滂沱流斷冰。胡兒昧形勝，漢騎恣憑陵。出號朔風起，受降沙壘崩。樓煩已納款，天意□威稜。歸佩封侯印，喧然世所稱。
秋生剡江濆，清氣日泱漭。雲歸樹欲無，潮落山疑長。偶坐還獨謠，故人在遐想。夕景孤嶼明，暗蟲四鄰響。神會如目存，安知途路廣。
幽禽迎曙響，佳木含春榮。獨有綺窗婦，耿耿萬里情。塵色皓鴛幌，日華明風箏。高蓋久不返，中宵自懷貞。
初月不到曉，夜色何冥冥。獨立秋江上，風波卷寒星。
雨絕方塘溢，遲徊不復驚。曝翎沙日暖，引步島風清。照水千尋迥，棲煙一點明。主人池上鳳，見爾憶蓬瀛。
千尋亘絕險，危步想仙翁。日上霞紋斷，春生雪溜空。虹形離碧水，輪勢入青穹。人世何由及，唯應天漢通。
清都綠玉樹，灼爍瑤臺春。攀花弄秀色，遠贈天仙人。香風送紫蕊，直到扶桑津。取掇世上艷，所貴心之珍。相思傳一笑，聊欲示情親。
陰井生秋早，明河轉曙遲。
地形吞蜀盡，江勢抱蠻迴。
嶺暮清猿急，江寒白鳥稀。
歸禽動疏竹，落果響寒塘。
野人傳相鶴，山叟學彈琴。
春淺冰生井，宵分月上軒。
掩門青檜老，山寺白髭長。
浪經蛟浦闊，山入鬼門寒。
遺偈傳諸國，留真在一峰。
久別年顔改，相逢夜話長。
多年不道姓，幾日旋移家。
鳥歸杉隨雪，僧去石沉雲。
露寒金掌重，天近玉繩低。
著書驚日短，彈劍惜春深。
探騎通番壘，降兵逐漢旗。
露下牛羊靜，河明桑柘空。
林斷城隍出，江分島嶼迴。
鎖城山月上，吹角海鷗驚。
卷幔來風遠，移牀得月多。
白浪分吳國，青山隔楚天。
空潭聞鹿飲，疏樹見僧行。
劍佩明山雪，旌旗濕海雲。
曠野行人少，長河去鳥平。
月高山舍迥，霜落石門深。
霜多秦木迥，雲盡漢山孤。
夜闌潮動舸，秋迥月臨城。
葉影風中盡，蟲聲月下多。
行縣山迎舸，論兵雲繞旗。
繁霜衣上積，殘月馬前低。
磬斷蟲聲出，峰迥鶴影沉。
移家臨醜石，阻地得靈泉。
秋近草蟲亂，夜遙霜月低。
海鷗聽舜樂，山鬼醉堯觴。
中食下林狖，夜禪移塚狐。
扇聲猶泛暑，井氣忽生秋。
殘月楚山曉，孤煙江廟春。
梵容分古像，唐語入新經。
鶴傳滄海信，僧和白雲詩。
寒禽栖古柳，破月入微雲。
花漏沉山月，雲衣起海風。
樓中天姥月，座上杜陵人。
人歸岡舍迥，雁遇諸田遙。
山色臨巴迥，江流入漢清。
湘雲隨雁斷，楚路背人遙。
松風吹髪亂，巖溜濺棋寒。
境閑僧渡水，雲盡鶴盤空。
古路隨崗起，秋帆轉浦斜。
禽寒時動竹，露重忽翻荷。
嵐重琴棋濕，風長枕簟寒。
離磧雁衝雪，渡河人上冰。
夜梵通雲竇，秋香滿石叢。
關河雙鬢白，風雪一燈青。
殺氣生龍劍，威風動虎旗。
落潮鳴下岸，飛雪暗中峰。
日躔黄道迥，春入紫微深。
寒燈催臘盡，曉角喚春歸。
雁行沈古戍，雕影轉寒沙。
景霽雲回合，秋生樹動搖。
亂水僧頻過，荒林鶴不還。
露館濤驚枕，空庭月伴琴。
馬渡冰河闊，雕盤噴日高。
驚蟬移古柳，鬬雀墮寒庭。
松風傳夕磬，谿霧擁春燈。
霓旌搖曙景，鳳吹繞春雲。
坐石雲生袖，添泉月入瓶。
萬國無刑治，三邊不戰平。
暝鶴棲金剎，秋僧過石橋。
雲殘僧掃石，風動鶴歸松。
風暖鳥巢木，日高人灌園。
竹風驚宿鶴，潭月戲春鷖。
圭竇先知曉，盆池別見天。
月露疏寒析，雲濤閃畫旗。
鶴驚金剎露，龍蟄玉瓶泉。
喧風生木末，遲景入泉心。
河來天上闊，雲度月邊輕。
海人來相鶴，山狖下聽琴。
畫鷁浮秋浪，金鐃響夕雲。
丹楓映郭迥，綠嶼背江深。
危溜含清瑟，飛花點玉觴。
朱旗凌雪卷，畫角入雲吹。
圍棋分雪石，汲井動金沙。
井含春氣碧，樓轉夕陰清。
鳥暝風沉角，天清月上旗。
斜吹鳴金錫，歸雲擁石牀。
古戍生煙直，平沙落日遲。
拂石雲離箒，嘗茶月入鐺。
遠嶼迎檣出，寒林带岸迴。
來時雲擁衲，別夜月隨筇。
路橫崗燒斷，風轉浦帆斜。
劍靜龍歸匣，旗閑虎繞竿。
品畫逢名嶽，橫琴憶古賢。
雲陰移漢塞，石色入秦天。
地遙羣馬小，天闊一雕平。
江花凌霰發，山溜入池深。
長風躍馬路，小雪射雕天。
古木風煙盡，寒潭星斗深。
渡河風動旆，巡部雨霑車。
對酒淮潮起，題詩楚月新。
門掩前朝樹，心垂別郡峰。
秋聲動羣木，暮色起千山。
人遊曲江少，草入未央深。
曉風飄磬遠，暮雪入廊深。
潏潏藥泉來石竇，霏霏茶靄出林梢。
花月病懷看酒譜，雲蘿幽信著茶經。
峰後月明秋嘯去，水邊林影晚樵還。
向夕江天迥，微微接水平。带帆歸極浦，隨客上荒城。雲外僧看落，山西鳥過明。何人對幽景，苒苒敗沙並。
嫖姚立大勳，萬里絕妖氛。馬放降來地，雕閑戰後雲。月侵孤壘沒，燒徹遠蕪分。不慣爲邊客，宵笳懶欲聞。
幽期不可見，牢落望君情。坐久詩源寂，談餘井浪平。月依寒木盡，蛩背冷燈鳴。空聽溝西寺，宵鐘出禁清。
古院無僧住，荒涼樹石閑。停汙寒甃缺，廢汲遠泉慳。雨漲蛙疑聚，宵晴月自還。因尋成獨感，吟繞見衰顔。
病起春城暮，行心暗結愁。全吳無舊業，半世祇羈遊。島霧沈晴樹，汀煙入夜舟。故人應老大，佐幕久淹流。
吟會失秋期，荒山寄病時。客髭生白早，叢木落青遲。渴狖窺沒莎井，陰蟲占菊籬。歸心何以見，霜月下天涯。
解職因求養，清名冠集賢。優遊書府裏，談笑板輿前。鶴氅朝時脫，山圖臥處懸。江僧閑獨訪，時得話林泉。
孤錫依京侍，詩愁上鬢新。跡離三輔晚，夢落九江頻。草入松根井，磬通花外鄰。重來知未倦，閑趣自相親。
澗底分貞幹，寧將麈尾同。坐閑長滴翠，話次忽生風。影落孤燈外，聲寒靜室中。有誰知外意，林下石叢叢。
掃苔人跡外，漸老喜深藏。路僻閑行遠，春晴晝睡長。餘花留暮蝶，幽草戀殘陽。盡日空林下，孤禪念石霜。
病起辭吟社，出京無舊房。關中行半月，詩外祇空囊。白道沿嵩直，青蕪夾渭長。勝遊多杜曲，風景似吾鄉。
別業唯栽竹，多閑亦好奇。試泉尋寺遠，買鶴到家遲。藥就全離母，詩高祇教兒。未能終住此，共有海山期。
詩題：曉發山居首句：蓐食少人家。
念別孤親久，無成萬里歸。算程芳草盡，去國故人稀。棧閣浮空險，刀州入望微。前期有公薦，莫愧老萊衣。
秋生深徑裏，老病眼慵開。戶外行人絕，林閑朔吹回。亂蛩鳴古塹，殘日照荒臺。唯有他山約，相親入望來。
幽蟲侵暮急，斷續苦相親。夜魄沈荒壘，寒聲出壤鄰。霜清空思切，秋永幾愁新。徒感流年鬢，莖莖暗結銀。
雪苑東山寺，山深少往還。紅塵無夢想，白日自安閑。杖履苔花上，香燈樹影閑。何須更飛錫，歸隱沃洲山。
灞陵秋負期，獨客自懷悲。遠水去無極，離人來幾時。暝煙沈古道，寒日墮喬枝。寄信遙天外，殷勤說白髭。
漠漠更離離，閑吟笑復悲。六朝爭戰處，千載寂寥時。陣闊圍空壘，叢疏露斷碑。不堪殘照外，牧笛隔煙吹。
廉可繼懸魚，官清術有餘。民田侵廢苑，公署似閑居。草長通囹圄，花飛落簿書。見君松操直，經考只如初。
仙家輕歲月，浮世重光陰。白髪有先後，青山無古今。局終柯已爛，塵散海尤深。若覓長生路，煙霞無處尋。
王質爛柯事，傳聞不在疑。百年容易客，一局等閑棋。此著有誰見，無言祇自知。石橋南畔路，依舊日斜暉。
霧開離草迥，風逆到花遲。
詩題：居天柱山首句：四野豁家庭。
故國海雲端，歸寧便整鞍。里榮身上蒨，省罷手中蘭。燒急平蕪廣，風悲古木寒。謝公山色在，朝夕共誰觀。
家指西陵外，滄波去幾程。獨行山雪下，孤泊夜潮生。問路寒林迥，移舟宿雁驚。到逢天竺客，爲話別來情。
秦峰千古寺，豈易得躋攀。一夢幾回到，片心長此閑。溪光涵石壁，秋色露松關。靜室孤禪後，寒鐘夜滿山。
旅宿荒涼甚，幽懷可自寬。風窗燈易滅，雪屋夜增寒。空迥鴻聲急，更餘旅夢殘。卻思君舊隱，欲到恨飛難。
寒聲病葉落，曉色凍雲開。
路遙無去伴，山疊有啼猿。
行客莫輕瑕璧謗，立人懷抱自分明。
黄河如絲導崑崙，萬里南下突禹門。支流潛行天地底，派作八道如霆奔。吾聞川真嶽靈有真宰，況乃利澤開洪源。龍神窟宅瞰平野，千古廟貌何雄尊。深林含蓄雷雨潤，冷殿似带波濤痕。我來南州走塵坌，執熱未濯憂思煩。試斟百冽洗肝肺，一勺注腹清且燉。悠然晞風坐東廡，倏見繪畫如飛騫。仙宮華裾乘朱軒，旗纛掩藹蛟伏轅。雷公電母踏煙霧，天吳海若驅鼉黿。何時借取霹靂手，倒挽銀漢清乾坤。廟前老翁顧我語，孺子未易排天閽。何爲高論乃如此，一笑春風滿面溫。是時三月遊人繁，男女雜遝簫鼓喧。騫茭沈玉笑靈貺，割牲釃酒傳巫言。巫言恍惚廟扉闔，拜手上馬山煙昏。
山人跨雪精，上便不論程。嗅地打不動，笑天休始行。
山半舊招提，捫蘿躡石梯。佳名標四絕，勝境出三齊。殿古煙霞窟，庭深檜柏蹊。嶽靈分地界，雲險接天倪。香篆清風褭，松廊翠巘低。飛塵無路入，幽鳥隔巖啼。破夢泉聲急，飄涼竹韻凄。微陽生頂上，殘月落峰西。暫到猶塵慮，長居信覺迷。致君功業就，向此卜幽棲。
漢包六合網英豪，一箇冥鴻惜羽毛。世祖功臣三十二，雲臺何似釣臺高。
南宗開士共推賢，語默忘機合自然。上國經游雲出岫，故山歸去鶴沖天。艤舟卻指靈溪岸，烹茗還資瀑布泉。宴坐草堂諸念息，只應餘習在詩篇。
虚皇天詔下仙家，不久星横借客槎。壁上風雲三尺劍，林前龍虎一爐砂。行乘海嶼千年鶴，坐折壺中四季花。爲愛陰符問玄義，更隨驪海入烟霞。
久掩山齋看古經，但矜猿鶴事高情。爐中且喜丹砂死，巖下近聞朱草生。堪鄙塵寰馳妄理，莫敎流俗聽希聲。清溪有路無人識，獨弄滄浪一濯纓。
詰曲川原幾里深，偶尋巖壑在前林。長懷萬古典墳樂，果稱幾年泉石心。將看道經延白日，偷收巖藥化黄金。山中所訪逍遙客，爲報白雲深處尋。
人稀境盡絕塵埃，野客尋源或到來。怪石結成真洞府，亂山堆就假樓臺。久窮至理難期老，獨放真機學未該。得共山翁話虚寂，不妨巖下且徘徊。
翠微堆裏隱雲烟，石縛藤蘿小洞天。常篆丹符驅木魅，毎呼山鬼汲溪泉。養成玉座千年石，煉過河車九轉鉛。記得潛虚真伴侣，出門争贈買山錢。
秋景澄清物象希，山家沈寂俗難齊。常聽嶺瀑連雲瀉，時有林猿隔岫啼。月黑笈明靈武動，夜寒囊破蹇驢嘶。此身已脫人間世，贏得烟蘿自在題。
丹雄初伏櫃方靈，萬里蓬壺第一程。神室下封添夜火，金砂新浴煉真形。稚川篋裏藏丹訣，鴻寶方中檢藥名。既得仙人小龍虎，便尋根本到長生。
旋滴巖頭石裏泉，研硃將點洞靈篇。只看壁外數千卷，勝走人間三百年。何事投心求妙友，便須窮力到真仙。竹間松逕逍遙境，雅使仙翁恣意眠。
眼前龍虎實紛紜，說破丹砂世莫聞。故脫衣冠尋舊隱，便將猿鶴入深雲。閒編野錄前朝事，静校仙經古篆文。滿腹分明惟是識，塵寰誰認紫陽君。
無言隱几閉松扃，萬古襟懷獨自靈。點筆時研三卷篆，彈冠嘗動一簪星。青童去撅南山木，野客來尋北帝經。天道不須窺牖見，滿門山岳自青青。
山家何物是知音，也勝人間枉用心。學就萬年龜喘息，習成千歲鶴呻吟。沖和久養靈通獸，關節常調不死禽。獨對翠微誰更問，鼎分三足伴光陰。
世事功名不足論，好乘年少入真門。渾如一夢莊仙蝶，況是千年柱史文。須向黄庭分內外，不交周易秘乾坤。他年陵谷還遷變，家住蓬瀛我尚存。
日轉蓬窗影漸移，羅浮舊隱到多時。瀛洲伴侣無消息，風撼巖前紫桂枝。
秋空澹澹天無極，東望平林凈如拭。清光倒湧冰輪寒，山河吸作玻璃色。主人對此欲凌風，瑤光浮白珍珠紅。留連中夜不知倦，酣歌驚動蛇龍宮。
胡馬秋肥塞草黄，彎弧直擬犯漁陽。歸鞭卻避弓閭水，知是嫖姚舊戰場。
載酒聽鶯語，春風到處吹。魚峰如有約，蠟屐正相宜。
二公高節厭喧卑，同寄蕭宮共展眉。玉樹冰壺齊品格，野雲臯鶴本追隨。泉流指下何人賞，嶽峭毫端祇自知。綣戀賢侯美風教，故山歸去尚遲遲。
家本樊川老蜀都，世家冠劍豈寒儒。年耕尚可儲三載，酒戰猶能敵百夫。僻愛舜琴湘水弄，每懸孫畫醉仙圖。孟光笑語長相逐，喚作梁鴻得也無。
亭尤逢夜竹，不識自知音。朦朧望明月，終得拂青塵。
重簾垂密雨，孤夢隔秋宮。紅爐九華暗，香消芳思融。仙忻望不及，鶴信遣誰通。但云許玉斧，寧知張巨公。
借書離近郭，冒雪渡寒溪。
天晚雨初霽，隔溪聞碓舂。山僧歸夜月，幽鳥落長松。風靜砧聲急，花欹露氣重。良宵思沅芷，尊酒話從容。
芳袍麟殿賜蒲茸，道勝年來謁慵。貝葉罷翻雙鳳闕，石房歸掩五芝峰。朝賢遠乞裁詩稿，海客爭傳出定容。後代何人續僧史，好將安遠比高蹤。
珠盤臨路泣，斗印入鄉提。
滿路煙花畫不成，棲桐佳致古流名。院鄰翠障千尋碧，門抗寒溪一带清。晝影亂本來遮暑氣，晚涼疏雨送秋聲。我來到多慵回首，倚檻吟看海月生。
五馬雍容出鎮時，都人爭看好風儀。文章一代喧高價，忠直三朝受聖知。帳下軍容生劍戟，門前行色擁旌旗。雲籠古戍黄榆暗，雪滿長郊白草衰。出去暫開貔虎幕，歸來須占鳳皇池。鬢間未有一莖白，陶鑄蒼生固不遲。
床頭曆日無多字，屈指明年七十三。
走清奔碧日潺湲，勢與晴江遠接連。沙草碧侵驅馬路，岸花紅濕釣魚船。煙生遠店收寒雨，風起高梧咽暮蟬。徐氏舊居人識否，渡南溪下白雲邊。
暫到京城住，辭堯返舊廬。身耽泉石樂，心向利名疏。鶴靜來華表，雲閑出太虛。錢塘應過日，秋水滿紅蕖。
征輪偷暇款琳宮，洞水浮花二月中。塵慮坐清歸意懶，渙襟高詠紫霄風。
許鄉松老神仙遠，葛井丹成日月長。
壓江揖翠鎮庚方，一带藍光屬豫章。
喜陪人傑論三乘，巖室經年鎖翠稜。六代有師傳法印，萬緣無象監心燈。赤城道遠明霞畫，瀑布聲寒月照冰。迹似孤雲縻不得，清秋歸興杖蠻藤。
鬢髮盡皤然，眉分白雪鮮。週遮延客話，傴僂抱孫憐。無病常供粥，非寒亦衣綿。假溫衾擁背，借力仗搘肩。貌比三峰客，年過四皓仙。喚方離枕上，扶始到門前。毎愛烹山茗，常嫌飣石蓮。耳聾如塞纊，眼暗似籠烟。宴坐羸憑几，乘騎困嚲鞭。頭搖如轉旋，唇動若抽牽。骨冷愁離火，牙疼怯漱泉。形骸將就木，嚢槖尚貪錢。膠睫乾眵綴，黏髭冷涕懸。披裘腰懶繫，濯手袖慵揎。擡舉衣頻喚，扶持藥屢煎。坐多茵易破，行少履難穿。喜婢裁裙布，嗔妻買粉鈿。房教深下幕，牀遣厚鋪氈。琴聽憐三樂，圖張笑七賢。看嫌經字小，敲磬喜聲圓。食罷羹流袂，杯餘酒带涎。樂來須遣罷，醫到久相延。裹帽縱横掠，梳頭取次纒。長吁思往事，多感聽哀絃。氣注腰還重，風牽口便偏。墓松先遣種，誌石預教鐫。客到惟求藥，僧來忽問禪。養茶懸竈壁，曬艾曝簷椽。怒僕空睜眼，嗔兒謾握拳。心驚嫌蹴踘，脚軟怕秋千。局縮同寒狖，摧豗似飽鳶。觀瞻多目眩，牽動即頭旋。女嫁求紅燭，男婚乞綵牋。已聞捐几杖，寧更佩韋弦。賓客身非與，兒孫事已傳。養和屏作伴，如意拂相連。久棄登山屐，惟存負郭田。呻吟朝不樂，展轉夜無眠。呼稚臨床畔，看書就枕邊。冷疑懷貯水，虚訝耳聞蟬。束帛非無分，安車信有緣。伏生甘坐末，絳老讓行先。拘急將風夜，昏沈欲雨天。雞皮塵漸漬，齯齒食頻填。毎憶居郎署，常思釣渭川。喜逢迎佛會，羞赴賞花筵。徑狹容移檻，階危索減磚。好生焚鳥網，惡殺拆漁船。既感桑榆日，常嗟蒲柳年。長思當弱冠，悔不剩狂顛。
御榜今朝至，見名心始安。爾能俱中第，吾遂可休官。賀客留連飲，家書反覆看。世科誰不繼，得慰二親難。
才臣新命輟卿聯，漕挽于今委重官。一道去蠲民疾苦，重江甯恤路艱難。行舟使節威聲遠，祖帳都門暑氣殘。奏課佇聞居上等，歸來恩異聳羣觀。
余此芭蕉庵，幽居堆雲處。般般異境未暇數，且看矮松三四樹。寒來燒枯杉，饑食大紫芋。而今拋之去，不知誰來住。
今期甚好雪，紛紛如秋月。文殊不出頭，普賢呈醜拙。
我有山童名古調，不誦經，不禮祖。解搬榾柮禦冬寒，隨分衣裳破不補。會栽蔬，能種芋，千山萬山去無懼。
相別而今又半年，不知誰共對談禪。一般秀色湘山裏，汝自匡徒我自眠。
諸禪結伴遊玉塔，靈蹤勝境將心劄。歸來舉似春如何，何似狂僧無縫塔。無縫塔，最難邈，豈同白玉受人踏。五湖四海盡雲奔，踏破幾多茥與靸。無縫塔，甚匼匝，若遇同人方始答。忽然展手借樣看，便與攔腮鼓一搭。
今朝六月六，谷泉被氣𡎺。不是上天堂，便是入地獄。
松石爲琴薦，鱗皴狀頗奇。補天雖變質，映澗尚含滋。靜砌和煙立，虛堂带蘚移。最宜彈別鶴，況有舊棲枝。
本自松根得，名因象物彰。爲醫君可信，除疾我偏良。濟衆應藏用，捐軀必自強。無勞問蹤跡，名字在仙方。
元白舊裁製，規模傳至今。凌霜重高節，容物貴虛心。豈倦關河遠，寧辯雨雪深。雅言如見託，終爲報知音。
良匠鑿頑璞，爲杯異彩存。雲蒸猶有潤，蘚駮已無痕。靜愛如冰潔，閑憐似玉溫。野民便古質，長把近漥罇。
裁製削青筠，纖纖狀可珍。助燈雖有力，舉用實由人。破暗如無怠，資明敢顧身。窗間儻勤學，終夕願相親。
質本精剛化，鋒鋩豈易羣。未曾傷正典，長爲鏟訛文。類與鉛刀異，名將彩筆分。刪書及定禮，曾忝立奇勛。
真僞立可辨，貞姿號試金。雖無褒貶口，似有是非心。採取山溪遠，緘藏篋笥深。鑛人如未訣，終日自相尋。
有蟲名燭蛾，翱翔近燈火。舉手再三遮，彼意終不可。驅去復飛來，防護更勞我。汝無縱所見，自取燋肌禍。
平生宗釋復宗儒，竭慮研精四體枯。莫待歸全寂無語，始知諸法本來無。
蕭蕭墓後千竿竹，鬰鬰墳前一樹松。此處不須兄弟哭，自然相對起悲風。
莫談生滅與無生，謾把心神與物爭。陶器一藏松樹下，綠苔芳草任縱橫。
瑪瑙坡前樹，春來亦著華。雨晴煙乍斂，濃艷鬬朝霞。
瑪瑙坡前水，泠泠夏亦寒。夜深明月上，珠顆落冰盤。
瑪瑙坡前路，秋宵獨倚筇。草深藏鬼火，苔老絕人蹤。
瑪瑙坡前石，堅貞可補天。女媧何處去，冷落沒寒煙。
未識鳳師面，早熟鳳師名。毓靈本岷峨，弱冠遊神京。出處忌非類，交結皆名卿。高談駭衆聽，雅唱歸羣英。曩歲來淛陽，相逢水心亭。論懷道且同，對坐眼彌青。尋幽泛輕舟，待月步閑庭。翌日倏分攜，南北各如萍。我尋住孤山，師亦往東明。人間一爲別，天上七周星。江湖既相望，喣沫安足評。今年春之暮，草堂花飄零。睡起乍憑欄，竹外聞人聲。忽報鳳師至，屣履出相迎。借問胡爲來，告我以其誠。度支司外計，夕拜臨茲城。二賢俱我舊，故得尋其盟。夏來西湖西，爲鄰樂幽貞。朝登隱君堂，暮叩中庸扃。引望雲山遙，銷暑竹風清。論詩貴無邪，體道極無形。倏忽時節移，秋風拂簷楹。趨裝俄告別，鄞江指歸程。適來既無事，適去豈關情。孤帆侵曉飛，歸櫓連宵鳴。風波視世態，水月悟浮榮。仍知臯鶴性，不爲塵網縈。
城市居無分，山林住有緣。語慚甘似薺，道貴直如弦。兀兀吟終日，羸羸病過年。靜招湖畔鶴，閑泛雪中船。散悶雖無酒，怡情喜有禪。鬢根霜任點，心迹火休然。冷淡將誰合，消搖且自憐。閑來窗下坐，試筆偶成篇。
我愛包胥哭，一哭救楚國。事君盡其忠，垂名千世則。我愛魯連笑，一笑卻秦軍。折衝罇俎間，流芳至今聞。我愛伯夷仁，揖讓持其身。餓列首陽下，恥事干戈君。後世闚竊輩，故非姬發倫。內藏篡弒謀，外躡武王塵。伯夷若不去，名教胡以伸。後人非三賢，細碎何足云。哭嘆祿位卑，笑喜膏粱珍。山林亦寒餓，行怪非求仁。留心寡兼濟，所謀惟一身。撫書想三賢，清風千古振。
范蠡無西施，胡以破吳國。吳王輕社稷，爲惑傾城色。夫差強變弱，勾踐雌成雄。豈惟陶朱策，實賴西施容。西施語復賢，褒貶何昏蒙。便說傾吳罪，都忘霸越功。
小人足諂媚，君子無猜忌。開口揄揚皆聖賢，滿腹包藏盡仁義。修辭復古振淳風，折檻觸鱗彰直氣。善世既不伐，遯世亦無悶。自同流俗混光塵，不與常人鬬分寸。展矣斯人欲見之，一夕輾轉九迴思。終日躊躇無所遇，颯颯西風木葉衰。
五山峨峨聳海心，海波上下隨升沉。羣仙同往訴天帝，巨鼇十五受天制。一一巨鼇戴一山，一交三萬六千歲。無何龍伯約六鼇，兩山從此溺波濤。羣仙播遷作遊客，上帝憑怒誅龍伯。因知快樂非長久，三界元空何所有。莫於蝸角鬬雄豪，海上仙山尚摧朽。
噫顔子兮居陋巷，身雖羸兮道彌壯。商受兮有皇都，位雖尊兮名獨二八。朝恣瑤臺之樂兮，暮遭黄鉞之誅。是知不義之富貴如浮雲兮，惟道德爲性命之要樞。海濱有士兮慕顔子，心重朝聞兮輕夕死。紛紛糖粃兮視雄豪，凜凜冰霜兮潔行止。蓽門寂寞何瑣瑣，執卷忍饑終日坐。楊雄免遭甄豐戮，朱建終罹辟陽禍。射羣高墉會有時，於君無可無不可。
莫言青松青，有時亦摧折。莫言圓月明，有時亦虧缺。莫逆論心素，刎頸定交結。年髪未及衰，交情已消歇。俄因競分寸，忽爾成楚越。愛之欲其生，惡之欲其死。識欲松枯及月虧，請看陳餘與張耳。
良工採嶧桐，斵爲綠綺琴。一奏還淳風，再奏和人心。君子不暫去，所貴禁奢淫。後世惑鄭聲，此道遂陸沈。朱絲鼠潛齧，金徽塵暗侵。冷落橫閑窗，棄置歲已深。安得師襄彈，重聞大古音。
君子尚權變，權變貴合道。子胥薦專諸，子光專非好。父讎共戴天，乞師恨不早。子光既得志，入郢事征討。報父既鞭尺，諫王仍殺身。孝子節方全，忠臣道且新。馳名天地間，豈是悠悠人。青史書盛烈，血食旌遺塵。廟堂耀晨曦，廟木荂陽春。往來無知俗，焚香勤禱祝。忠孝不敢行，神兮寧降福。
女媧鍊五石，能補青天缺。共工觸不周，能令地維絕。楊孟既云沒，儒風幾殘滅。妖辭惑常聽，淫文蠹正說。南朝尚徐庾，唐興重盧駱。雕篆鬬呈巧，仁義咸遺落。王霸道不明，煙花心所託。文不可終否，天生韓吏部。叱僞俾歸真，鞭今使復古。異端維既絕，儒宗缺皆補。高文七百篇，炳若日月懸。力扶姬孔道，手持文章權。來者知尊儒，孰不由茲焉。我生好古風，服讀長灑蒙。何必唐一經，文道方可崇。
結宇平湖濱，放意且閑逸。陵峰時採藥，服餌蠲故疾。藜藿可供餐，茆茨可容膝。浮生貴適性，何須次奢佚。清景況在目，萬事安能恤。水天爭冷落，林巒共盤鬰。有時泛舟歸，閑門曬殘日。徑荒人迹絕，庭靜精怪出。春羹漾紫蓴，冬盤列黄橘。坎井亦已樂，尺蠖誰云屈。外境莫我惑，貞心長抱一。涅槃終極典，虛堂每談述。不顧知者希，庶欲己無失。齊物鄙莊周，見性師妙吉。翛然混生佛，湛爾無虛實。知音來不來，時時掃幽室。
松柏異衆木，歲寒陵嚴霜。蘭茝異衆草，林深發幽香。須知君子道，不爲窮困傷。須知君子言，唯爲仁義彰。夫君真儒者，言行何優長。文宗軻兼雄，志嫉墨與楊。攘袂叱浮僞，百感生剛腸。峨冠事禮容，羣小畏矜莊。去年遊霅溪，相逢秋氣涼。傾蓋既如舊，寄宿林間房。開懷黜二霸，議道歸三王。月席屢更僕，風軒時飄霜。相遇分既洽，相別情彌傷。今年住孤山，夫君又來杭。泛舟頻相尋，道舊皆夕陽。君惟儒家流，才術況汪洋。終期正禮樂，勿事和塵光。青雲即奮飛，庶見儒風揚。
常人隱林泉，反爲名利縈。志士處闤闠，杳有江湖情。有客務高潔，禪房閉重城。閑門無俗迹，壞壁饒蟲聲。臥落春砌花，吟盡霜蟾明。道希君子知，貧任時人輕。秉操期不渝，長保孤松貞。
退之排釋氏，子厚多能仁。韓柳既道同，好惡安得倫。一斥一以贊，俱令儒道伸。柳州碑曹溪，言釋還儒淳。吏部讀墨子，謂墨與儒鄰。吾知墨兼愛，此釋何疏親。許墨則許釋，明若仰穹旻。去就亦已異，其旨由來均。後生學韓文，於釋長狺狺。未知韓子道，先學韓子嗔。忘本以競末，今古空勞神。
峭拔湖心起，湖心四望通。盤根入巨浸，疊翠點寒空。勢迥侔蓬島，層危敵閬風。僧樓籠淡霧，雁塔礙飛鴻。曉井金沙粲，晴坡瑪瑙紅。噴雲春雨外，照影夕波中。野蔓垂枯柏，疏鐘匝梵宮。閑泉澄極頂，幽徑入深叢。古迹談皆異，秋屏寫未同。樂遊非俗客，靜望屬漁翁。買去知無價，棲來思豈窮。翻嗟市朝裏，塵土日濛濛。
勢與羣峰絕，崔嵬幾倦登。波澄涵倒影，雲盡露危稜。景象全勝畫，林泉半屬僧。何人憑郡閣，西望翠層層。
杜門無俗交，塵事任浩浩。空齋學佛外，六經恣論討。仁義志不移，貧病誰相惱。天命唯我樂，百神非吾禱。爲文宗孔孟，開談黜莊老。諛諂音聲惡，寂寥滋味好。褰帷愁緒絕，憑欄寒氣早。雁影沈遠空，蟲鳴咽衰草。伊余何爲者，力擬行正道。願揚君子風，澆浮一除掃。
天文懸日月，地文麗山川。人文粲六經，四術詩其先。仲尼既云刪，炳然列風雅。厥旨幽且微，受之唯子夏。邈矣千百年，時有知詩者。卓爾保暹師，生于宋天下。內明卜商道，外減騷人價。鑿彼淳粹源，清辭競流瀉。放意尚幽遠，立言忌妖蟲。旨哉天目集，四海爭傳寫。上以裨王化，下以正人倫。驅邪俾歸正，驅澆使還淳。天未喪斯文，清風千古振。
世態任悠悠，正人無諂求。古柏凌寒霜，皓月當高秋。心將周孔師，是遠楊墨游。涇濁與渭清，由來自分流。
至道不可狀，至理杳無名。萬彙喪其源，出沒何營營。忽焉生法瑤，研慮還淳精。立言宗能仁，百也馳休聲。我來訪舊居，景物如有情。閑庭慘樹色，空山咽猿鳴。斯人今也亡，孤棹尋歸程。
採蓮越溪上，皆謂尋常女。正位吳中宮，衆口方傳美。視聽猒歌舞，衣裳賤羅綺。賢哉鄰家人，昔年知學嚬。
鄭聲淫復蕩，魯受齊人歸。古樂和且正，翻使文侯睡。佞言耳樂聞，直道心翻忌。唯知任所好，何曾顧顛墜。古樂與鄭聲，邪正宜留意。
閉門業文翰，誰謂溪山陋。閑臥貴道肥，誰謂形容瘦。斯言欲無玷，內省庶不疚。深識淺江海，寬量窄宇宙。鄰女少學嚬，海夫多逐臭。時來松下坐，清風滿懷袖。
莫言春日長，一坐又西暮。衆芳榮復落，萬事新成故。臨川久興嗟，藏舟孰云固。蕭然蕩斯慮，空門有歸路。
早翫台衡宗，佛理既研精。晚讀周孔書，人倫由著明。達本與飾躬，志在求同聲。擊蒙雖云勞，來學苦無成。楊雄玄尚白，仲尼道不行。青山夢中歸，華髪年來生。唯當照真空，萬事從營營。
潺潺澗中水，不入貪夫耳。茫茫陌上塵，不霑靜者身。靜者貴寡欲，貪夫常患貧。躁進陷邪佞，潔己廢大倫。況當文明時，草澤羅賢人。行道尚中庸，蠖屈宜求伸。
佳人磨拭頻，常恐塵埃侵。皎皎夜月明，澄澄秋泉深。徒分妍醜容，不鑒是非心。
苒苒巖上雲，潺潺澗中水。山鳥如喚人，喃喃深林裏。
秋風吹行衣，舊山逍遙歸。齋盂滌空潭，古磬敲殘暉。須知高靜懷，杳與塵俗違。
偶依溪上居，三見改時候。來書問蹤跡，行坐置懷袖。學道不加前，多慵還似舊。苦吟徹宵夜，閑眠消白晝。古屋荒莓苔，幽庭下猿狖。巧僞非吾好，直方自大授。侯門絕請謁，雅誥勤研究。悠悠皆面朋，誰能論去就。
四野炎炎暑氣隆，危亭孤坐與誰同。湖光淡蕩涵殘照，鳥影參差沒遠空。消息浮生憑至理，破除煩暑賴清風。明時不敢言招隱，自樂林泉慕遠公。
杳杳遙空雨乍晴，閑拖山屐上山亭。平湖風靜開菱鑒，疊嶂雲收列畫屏。已覺萬緣真是夢，豈因閑事妄勞形。可憐競利貪名者，擾擾人間醉未醒。
搜奇適異興何全，雅句分明敵惠連。丹桂平窺君有分，地塵閑去我無緣。陶情嶽雪時同望，解睡山茶夜共煎。靜語前塗俱有意，謝公紅藥遠公蓮。
冷結平湖絕棹過，紛紛盈目趣如何。侯門歌舞看難足，編戶饑寒心厭多。旋滿閑庭誇玉砌，重欹幽樹鬬瓊柯。夜來孤坐書窗下，猶賴虛明自琢磨。
樓閣壓危碧，山根疑有鼇。隔湖千嶂斷，出水一峰高。巖冷秋空月，林清雪夜猱。伊余絕羈束，長得恣遊遨。
四絕塵埃路，孤山景實孤。危巓侵迥漢，冷色浸平湖。古塔名支佛，新泉號僕夫。王維在何處，奇跡更堪圖。
仙島湖西見，湖西景有餘。春融迎曉日，秋碧礙空虛。竹蔭高僧塔，雲迷處士居。史遷今若在，此處合藏書。
酷熱如小人，到處苦相侵。清風如君子，時來寬我心。酷熱驅不去，清風留不住。此情無以訴，吟傍陰陰樹。
有客有客，來扣我門。相見無言，自晝達昏。搘肘憑欄，俯仰乾坤。百年瞬息，得喪誰論。遠山青青，巨浸渾渾。忽然歸去，目擊道存。
平波映危碧，清景異塵中。雪霽寒侵郭，秋澄冷照空。眠雲徒自樂，浮棹約誰同。幽趣何人識，搜吟愧遠公。
不見二十載，重尋事更違。門臨寒水閉，鳥向夕陽歸。吟恐成華髪，閑疑入翠微。登舟獨南去，乘興一何飛。
養病孤山下，消搖任野情。閑門浸寒水，高檻露荒城。砌月移杉影，巖泉隱磬聲。唯君許來此，相伴老餘生。
靜院無來客，相懷日又曛。數峰寒有雪，一榻靜眠雲。幾嘆淳風喪，寧容俗態羣。終期一相訪，對坐議新文。
講院悲風動素帷，搖松難更見吾師。塵生舊榻休開卷，月上秋軒罷賦詩。真法自將傳後學，清名誰爲勒豐碑。橫經弟子懷高迹，共指龍華作後期。
山聳湖心住任緣，考槃茆舍閉深煙。月澄秋水牽吟思，花滿春巖照困眠。觸石微雲閑致雨，鳴臯孤鶴靜聞天。會拋此景相尋去，渺渺滄江片席懸。
旅迹飄然與俗分，動時高價逐新文。寄眠僧舍扃秋雨，牽夢家山隔海雲。學慕丘軻方共語，道歸楊墨任離羣。名場好應同人舉，垂拱明堂有聖君。
澄江杳杳映千峰，坐夏巖房一望中。晝講疏鐘清度越，夜吟殘月冷垂空。掃軒靜避階稜蘚，銷暑閑當竹罅風。顧我相懷未能去，水邊斜日照梧桐。
車聲日日碾紅埃，何事良人獨未回。苔鎖洞房書久絕，月明深夜雁空來。寒侵竹葉難成醉，塵暗菱花更懶開。杳想法雲山不知處，夕陽頻上最高臺。
兩制音書數往來，城中棲隱遠塵埃。吟齋夜靜開明月，講石秋深掃綠苔。出俗舊題留雪苑，臥雲幽興夢天台。林間抱疾懷高趣，翻笑湯休漫有才。
兩受皇恩萬慮休，浙陽高臥謝諸侯。定回幽室苔痕老，講徹閑庭樹影秋。天竺雲泉時掛夢，梁園風景懶重游。溪聲柏子將誰說，默倚禪牀自點頭。
年過不惑鬢成絲，偶到林間便卜居。學道未忘山水癖，愛閑終與利名疏。夜涼顧閣來明月，風靜平湖瀁碧虛。回首權豪絕相識，野雲孤鶴自相於。
景色融融萬卉新，潛知青帝又東巡。陰崖竹樹猶欹雪，暖砌鶯花已覺春。吟苦漸驚華髪亂，身閑終忌俗流親。寥寥此意將誰說，回首禪門有故人。
門掩平湖避俗囂，靜觀風景識春朝。庭梅向日花全拆，岳樹連雲雪未消。少壯可驚年暗減，幽棲翻覺睡偏饒。相知賴有曹溪子，禪外時來慰寂寥。
閑倚危欄思黯然，浮生誰共嘆流年。愁催華髪生無極，心許青山未有緣。冷淡空江澄暮色，參差歸雁沒寒煙。吟餘更羨林間客，高臥深雲聽瀑泉。
禪房蕭灑閉重關，祖意明來萬事閑。高臥有時消白日，靜吟無念憶青山。掃花晚砌留蒼蘚，剃髪秋池照病顔。堪笑林泉深隱者，不知幽趣在人間。
講退臨流獨倚筇，塵埃無處寄閑蹤。青山歸去心長在，白髪生來事轉慵。門徑草深梅雨歇，像龕燈暗水煙濃。相知唯有搖松客，時辱音書慰病容。
壁立巖巒照冽泉，幾思幽景嘆流年。歸棲自合同仙迹，深隱誰云有洞天。修竹寒聲風乍動，古潭秋影月初圓。伊余亦擬依支遁，枕石眠雲碧嶂前。
深居猿鳥共忘機，荀孟才華鶴氅衣。滿砌落花春病起，一湖明月夜漁歸。風搖野水青蒲短，雨過閑園紫蕨肥。塵土滿床書萬卷，玄纁何日到松扉。
路上中峰勢屈盤，塵埃蹤跡到終難。秋杉影射經窗冷，夜浪聲搖睡榻寒。雲過閑軒香篆潤，日移幽砌蘚痕乾。吟餘靜立憑欄久，極目長江水渺漫。
梵宇清虛遠俗喧，登臨時得爽吟魂。卷簾高雪明稽嶺，上閣秋濤出海門。羣木冷陰連古塔，疏鐘寒韻徹江村。城中泉石詩中景，閑對文公盡日論。
羔雁已聞徵不起，卻求披戴守貞居。月堂欹枕三清夢，秋榻生塵萬卷書。壇匝冷痕春蘚碧，鶴翹寒影雪杉疏。年來未得尋幽迹，閑夜何人聽步虛。
閑居作賦擬安仁，壯志潛消白髪新。煙浪靜牽來往夢，鶯花深慰寂寥身。野塘草綠湖村暮，石鼎茶香嶽寺春。終學支公買山住，白雲深處待爲鄰。
旅雁聲孤過舊林，相懷無處共論心。眠雲未負他年約，看雪難忘盡日吟。江上信稀寒浪闊，竹邊房掩夕陽深。寂寥閑坐西窗下，空把餘情寄玉琴。
律藏精持世所稀，淡然高趣自忘機。禪開靜室蒼苔徧，飯起閑窗獨鳥歸。雪嶽夜鐘清度枕，水軒秋月冷侵衣。吟拿講罷無他事，人外時容扣竹扉。
地絕纖塵萬籟清，當門幽致畫難成。黛粧峰岫高低影，練卷波濤旦暮聲。侵竹古廊秋蘚合，倚雲禪閣夜燈明。上方別有幽棲處，樹石參差稱野情。
門靜孤雲去復還，講餘他慮絕相關。遺名懶住城中寺，招隱曾居海畔山。臥疾雪房苔色老，行禪秋徑樹陰閑。玄機共了心無事，相見寧愁鬢漸斑。
絕頂深棲萬慮平，路盤危石雨苔青。江涵迥漢供閑望，雪映幽窗卷舊經。磬擊曉霜禪乍起，枕搖秋浪夢初醒。爲鄰自有忘機者，月下時時扣竹扃。
威儀閑淡許誰同，苔徑依然絕履蹤。霜井濾泉浸曉色，雪房欹枕夢諸峰。寒生靜榻吟中月，冷答平湖講次鐘。盡日冥心憶高趣，三生行止道生松。
杉松森森一徑通，六年高院寄幽蹤。涼移峭壁秋深月，冷映長江雪後峰。吟次夏雲晴影薄，講殘春樹翠陰濃。四時嘉景真堪愛，曾伴支公數倚筇。
喬枝偃蓋勢凌雲，一植幽庭度機春。榮落未曾同衆木，孤貞長自伴閑人。風生靜夜寒聲健，雪霽遙峰翠色新。蕭灑最宜禪定起，坐觀行繞遠埃塵。
塵外禪房掩渺瀰，高情終與俗流違。苦吟幾度成華髪，默坐連宵憶翠微。風带荷香飄靜榻，雨滋苔色汙閑扉。炎天幾阻相尋興，空倚危樓對落暉。
江色杳無極，渺渺接遙天。歸帆带夕陽，去鳥沈寒煙。幽景不同觀，遐想成斯篇。
樓閣聳岧峣，參差極雲際。高窗曉色先，晚景餘霞麗。寥寥羣動息，冥心遠塵世。
冷淡杳難羣，幽趣唯吾識。高情薄雲漢，清談潤金石。不學浮世人，奔名競雕飾。
性靜百慮忘，軒閑萬象歸。空江答夜鐘，高嶠留殘暉。幽砌絕塵蹤，孤雲自依依。
顧惡如探湯，觸物類虛舟。他人莫己知，此道本吾求。獨坐時相懷，斜陽照危樓。
崔嵬高山側，觸石生片雲。自將風雨期，不與塵土羣。杳杳遊太虛，對此幾思君。
高迹將誰親，幽棲白雲中。閑階吐蒼苔，古木生清風。時將西竺書，講義訓來蒙。
靜躁各所好，是非安能辨。聲利如我仇，雲泉若相勉。寂寂深林中，芳蘭自堪搴。
羣峰聳危碧，倒影沈空江。清景生晚晴，冷色涵虛窗。消搖縱吟賞，能使吾心降。
海日照吟軒，江風動庭樹。此景樂閑情，何人識高趣。登樓獨南望，杳杳空煙霧。
湖波冷淡絕纖塵，滿目雲山是四鄰。一徑草深人不到，竹床蒲扇養天真。
看雲靜放支公鶴，臨水閑觀惠子魚。窗下寂寥何所有，竺乾經卷仲尼書。
閑庭庭畔植梧桐，上有新蟬噪晚風。咽咽清音正堪聽，無端驚斷彼兒童。
移得煙溪竹數竿，閑庭栽處綠陰寒。虛心高節真堪愛，不放常人暫入看。
鳳爲時瑞世傳名，及現郊村衆盡驚。喚作怪禽宜彈殺，始知流俗重虛聲。
直木風摧秋敗蘭，閑觀庭際可長嘆。屈原溺水伍員死，孤潔由來獨立難。
尼父立言敦禮樂，能仁垂訓勵慈悲。堪嗟世路營營者，狡佞貪殘都不知。
不省浮生大患身，諂求終日走紅塵。一朝死至名初沒，滿屋黄金屬別人。
猛虎磨牙踞蔭林，幽幽一路晚煙深。行行君子休疑懼，此物由來食獸心。
留心儉讓唐虞道，恣意貪求桀跖徒。閑坐思量茆屋下，夜深秋月照平湖。
蘭在深林亦自馨，豈因風雨阻雞鳴。由來君子須謀道，不爲時人有重輕。
白犬宵行似有情，爲防暴客到天明。近來守禦無功績，不吠人形只吠聲。
伯陽道德釋迦心，夫子文章盡可尋。飽食暖衣都不顧，可憐容易過光陰。
雪晴山院景堪躋，玉樹瓊樓照碧溪。日暮忽驚銷爍盡，百年豪富事還齊。
月照閑軒虧復盈，吉凶消長勢相傾。須知人事同天道，寵辱由來盡可驚。
草堂閑坐念編民，多尚浮虛少尚真。禮讓不修難致福，唯知燒紙祭淫神。
陰陽家說惑常民，孝道從茲盡失倫。廬墓三年誰肯也，競談岡勢益生人。
福善禍淫言可信，吉凶由己語堪陳。乖仁背義都無恥，只記臨行揀日辰。
靜思塵世事茫茫，策杖閑吟出草堂。欲哈浮生那遠覓，芭蕉昨夜已經霜。
鑿得新泉古砌頭，煮茶滋味異常流。夜來閑看澄明性，天上無雲月正秋。
懶答公卿信，高眠野興濃。虛堂開夜月，孤枕度秋鐘。臨水成新作，看雲憶舊峰。林間仍抱疾，早晚遂相逢。
旅舍少相識，孤吟俗態分。客情生夜雨，歸夢入秋雲。砌冷螢頻過，窗幽雁忽聞。西峰泉石在，終去謝人羣。
分符江郡遠，貴列七人間。文古淳風在，時清諫筆閑。樓高喧暮角，廳冷鏁秋山。聖代期調鼎，軒車即詔還。
高臥湖山畔，塵機任萬端。連雲吟閣靜，度水講鐘寒。幽戶碧嶂閉，新書雪夜刊。卻應趨競者，相笑隱林巒。
羅剎江心起，晨昏信不差。寒聲喧極浦，秋勢卷平沙。望立人心險，驚飛鳥影斜。來源爭可問，滄海況無涯。
行行攜錫別，幽景到山分。殘雪經春在，疏鐘度水聞。松深生晚次，潭靜照閑雲。巖閣重開講，清香入夜焚。
一宿無塵境，相留靜話長。秋聲歸古木，月色滿空廊。嵐氣侵衣潤，溪泉漱齒涼。終期整缾錫，來此掩閑房。
澹然人外趣，萬事已無求。花院春深講，雲山夏滿遊。汲泉苔井曉，鳴磬竹窗秋。別有幽期在，香燈老沃洲。
與僻偏饒分，蒼蒼稱靜吟。度階經雨徧，峭壁度秋深。色冷分禽跡，痕幽入樹陰。衡門終歲在，車馬絕相侵。
昔年江上別，高迹杳難尋。浮世人稀見，青山隱更深。琢詩窮有象，體道極無心。慚負眠雲約，西峰夕照陰。
江亭閑寫望，秋景正無窮。鳥沒寒雲外，帆歸暮色中。淡煙生極浦，敗葉墜涼風。迴道聞漁唱，人家隔葦叢。
千尋堆冷碧，極頂絕塵蹤。雨霽聞清籟，雲開見別峰。落泉噴怪石，驚鳥入深松。吟罷憑欄久，遙天起暮鐘。
寥寥塵迹遠，禪外動閑思。水國人歸後，秋軒月白時。鳴蛩藏壞壁，幽鳥立寒枝。獨坐誰相問，微吟鑷病髭。
一錫任西東，孤懷孰與同。吟髭潛變白，人事旋成空。秋閣閑看月，寒窗臥聽鴻。時將寂寥意，深夜寄絲桐。
深隱空林下，清幽絕外緣。雨窗對嶽信，苔井濾秋泉。門靜來沙鳥，庭閑噪晚蟬。憑欄獨相憶，殘日下遙天。
故國伊川遠，深居碧嶂前。伴吟唯有鶴，高趣別無仙。嶽信閑慵答，丹經秘不傳。杖藜時訪我，終日話南禪。
峭壁侵霄極，靈蹤不厭尋。閑思曾有夢，歸隱豈無心。絕壁煙霞罷，幽巖洞穴深。那堪思慧理，殘日白猿吟。
剪自幽巖側，高僧忽見遺。看雲欹盡日，書雪握多時。節冷蟲微蠹，根閑蘚暗滋。舊山泉石在，歸去賴扶持。
松杉圍靜室，蹤跡遠人羣。抱疾添華髪，看山羨白雲。苔痕經雨長，蟬韻带風聞。獨坐無來客，西軒日又曛。
仙去遺蹤在，泠泠翠嶽邊。泠光涵碧甃，暗脈洩寒泉。月映冰壺淺，秋澄古鑑圓。羽人居止近，閑汲灌芝田。
亭幽無俗狀，清景滌煩襟。砌壓寒流淺，簷分積翠深。晚花閑照影，古木冷垂陰。憑檻不能去，澄澄發靜吟。
諸祖參尋徧，消搖髪未華。舊房扃海外，孤迹寄天涯。琢句秋窗月，觀空晚砌華。時來說高趣，終去隱煙霞。
舊識稀相訪，寥寥掩壞房。鼎深殘藥在，頷瘦白髭長。塵點沾書篋，苔痕汙石床。簷幽蟲織網，砌冷菊含香。靜思憐深夜，清羸怯晚涼。雲峰歸未得，閑坐詠滄浪。
澹泊背時態，翛然塵外心。靜吟霜月盡，歸夢海雲深。室冷苔生榻，窗閑鳥覷琴。幽棲共得趣，乘興幾相尋。
澹慮棲幽境，閑將水石鄰。信衣傳往祖，禪語示來人。晚屋茶煙細，晴軒嶽翠勻。相懷獨南望，林木又經春。
共依清境宿，話道復論文。潭月秋深見，山鐘夜後聞。蟲聲沉古砌，螢影沒殘雲。會約長棲此，爐香樹下焚。
道勝塵機息，講餘林葉枯。清名高臥遠，黑髪苦吟無。庭靜秋雲澹，窗閑夜月孤。時聞適幽興，上閣望平湖。
古院稽山下，幽棲厭客尋。機心禪外盡，詩思病來深。缾水寒澌結，杉風晚磬沉。他時若招隱，香火繼東林。
禪扉開絕頂，海色映層巒。剎影浸寥泬，鐘聲度渺漫。荒苔幽徑滑，冬雪暮窗寒。吟罷慵回首，遲遲獨憑欄。
閑景杳無極，憑欄思若何。鳥行沈遠嶽，秋色滿滄波。來信經年絕，新愁向晚多。依依自吟望，舊約負煙蘿。
吟檻漾寒水，平湖煙景閑。無人識高趣，盡日對空山。晚樹春禽語，晴窗夜月還。新編皆雅正，不待仲尼刪。
幽棲塵想絕，巖閣倚杉松。吟思禪中盡，霜髭病後濃。溪閑澄夜月，山靜答秋鐘。寂寞懷高趣，殘陽獨倚筇。
庭木西風動，閑軒落葉稠。夢迴霜月曉，信斷海山秋。道性歸無念，孤吟已絕愁。況疏林下約，煙水路悠悠。
策杖乘閑興，山深人迹稀。斷橋摧宿雨，高樹掛殘暉。巖靜雲孤起，潭空鳥獨飛。前峰有蘭若，吟賞自忘歸。
滿眼皆相識，論心自不同。閑門扃夕照，敗葉落西風。往事全成夢，浮生漸覺空。搘頤獨無語，四壁響秋蟲。
不得天涯信，相思對景濃。驚飇吹落葉，殘日在遙峰。照水魚村火，沈煙野寺鐘。幽懷向誰說，靜立自搘筇。
淡然塵慮絕，禪外苦風騷。性覺眠雲僻，名因背俗高。水煙蒸紙帳，寒髪澀銅刀。幾宿江江寺，閑吟聽夜濤。
執手離亭暮，言歸思不禁。故鄉千里外，爲客十年心。帆影寒江靜，猿啼雪嶠深。饒陽泉石在，講退自堪吟。
北僧傳示滅，高迹更難尋。故國房空在，新墳草已深。雲泉違舊約，風月罷論心。默坐看遺偈，西窗月又沈。
居止閑相近，臨流野色分。深秋山共見，清夜磬交聞。靜榻移明月，疏簾卷暮雲。相於別有趣，冷淡況同羣。
策馬將登路，星河曙色分。殘燈照離席，來雁咽寒雲。鄉遠書難到，吟狂酒易醺。堪嗟經濟術，未得致明君。
欹枕不成夢，寒蟲叫壁陰。高梧深夜雨，遠客故鄉心。分與浮名背，年將白髪侵。終須約宗炳，結社向東林。
隱几不成寢，何人慰寂寥。空階鳴蟋蟀，寒雨滴芭蕉。靜語窗燈暗，歸心海寺遙。唯應釋慧遠，蓮社爲相招。
水國無歸夢，年來帝澤深。梵書翻宋語，道論變吳音。靜室清香凝，閑庭古樹陰。玉華前事在，高跡許誰尋。
庭木凝秋色，依依廢苦吟。來書江上絕，幽夢雨中深。水鳥閑窺硯，窗燈冷照琴。誰矢此時興，華髪暗相侵。
社客盡卿相，早堂雲樹間。景分廬嶽秀，人類遠公閑。夜定開明月，秋吟對暮山。唯應謝康樂，時得扣松關。
晚樹歸禽亂，翛然古院空。清談遠君子，幽興寄絲桐。短髪全成雪，殘花半逐風。終期結真侶，歸老亂雲中。
陽和資萬木，獨此異羣花。映草驚殘燒，臨窗認曉霞。色雖因雨減，勢不逐風斜。幸賴栽培力，繁枝鬬日華。
平湖波渺渺，蹤跡杳難尋。城裏無時到，雲邊閉戶深。寒燈明古像，晚磬出疏林。寂寞懷高趣，西軒日易沈。
簷前狀奇險，咫尺見清幽。鳥下疑靈鷲，僧過認沃洲。危遮虛檻月，冷奪遠峰秋。始信紅塵裏，豪家有勝遊。
偶從支遁約，深夜宿閑房。窗靜燈遺燼，庭寒樹有霜。禪心論的的，塵事省茫茫。又說天台去，林間掃石床。
四面遠塵迹，吟過稱野情。階閑秋菓落，池冷月華生。倚竹蟬聲斷，開琴鶴夢驚。卻來還有約，未可厭逢迎。
杉竹匝吟徑，軒窗更絕塵。清風生後夜，幽景徧諸鄰。磬斷棲禽夢，香凝出定身。城中有高趣，寧羨賴留人。
往事那堪問，長江空渺然。孤城閉殘日，荒隴積寒煙。沙漲中洲闊，潮衝古各偏。莫疑陵谷事，即目是桑田。
高迹知何處，相懷早晚休。苦吟空對月，閉戶更禁秋。砌隙寒蟲切，林稍下葉稠。音書杳難寄，天闊水悠悠。
侯門休請謁，香火務真修。古院扃蒼蘚，他山空舊遊。出禪庭月曉，開卷竹窗秋。已得棲幽趣，何須買沃洲。
一從林下別，倏忽又經年。舊約山空在，相懷月屢圓。郡鐘宵斷夢，江樹晚沈煙。書札憑誰寄，波濤況渺然。
絕頂秋氣清，危欄憑樹杪。仰窺清漢近，下視羣峰小。空池生夜月，風枝鳴宿鳥。吟坐不成寐，疏鐘起將曉。
吟餘江上別，一錫寄扁舟。遠度浮殘照，千峰指舊遊。疏鐘沈杳靄，羣木落高秋。莫負重來約，禪心本自由。
白雲高臥者，滯疾阻相尋。信斷滄洲闊，房扃翠嶽深。寒蟲藏壞壁，庭樹滴殘霖。早晚同閑話，孤燈照苦吟。
龍盤虎踞景堪尋，王氣消亡信禍淫。結綺臨春何處是，數聲啼鳥暮煙深。
路歧南北與東西，竚立遲遲惜解攜。忍向離亭折楊柳，晚花零落杜鵑啼。
風撼芙蕖入座香，水軒閑坐趣何長。相懷不是人間景，隔岸歸禽噪晚涼。
清带月華涵竹戶，冷澄秋色照禪衣。滔滔潤物知多少，極目寒波瀁落暉。
祖意曾明萬事閑，誰云方外與人間。卷衣江上秋來別，處處禪心朵朵山。
登山伐樵柯忽折，臨井汲泉綆仍絕。音信不來無處說，朔風飄飄滿天雪。
冷照碧潭閑不極，靜當青漢影彌分。卷舒終合爲霖雨，不向陽臺惑楚君。
夷甫不言非爾類，魯襃爲論偶同名。秋來自滿虛閑地，不用良工鼓鑄成。
求多未必增貪競，委積唯堪貰寂寥。顔子黔婁舊居畔，亂鋪平地伴逍遙。
鑪冶只應憑陋巷，富饒應不是豪家。晚來雨歇茆堂外，散在閑庭買落花。
古屋苔荒病重乍瘳，前村林木覺先秋。野塘日暮搘筇立，雲自無依水自流。
講退時時學苦吟，人間聲利已無心。水邊占得清閑景，雨霽遙峰夜月深。
不惑年猶欠四年，道情高趣恥前賢。清風明月知多少，漫學廬山種白蓮。
萬緣難繫自由身，道性何妨學世人。擬向東山贈離別，長堤楊柳未成春。
移去羣花種此君，滿庭寒翠更無塵。暑天閑繞煩襟盡，猶有清風借四鄰。
簷前棲息傍蒿叢，風雨司晨爾有功。鸚鵡無能憑佞舌，侯門翻養金籠。
金錫孤攜問去程，萋萋原草暮煙平。六朝舊跡秦淮畔，應感興亡聽水聲。
獨下層巒景物秋，依依雲木似相留。孤舟曉汎平波去，更爲青山一轉頭。
憶得涼宵宿上方，靜吟閑話趣何長。別來音信無由寄，目斷遙天雁一行。
數峰殘雪對閑門，世態悠悠莫可論。靜室禪餘忽相憶，劃灰孤坐到黄昏。
松竹森森獨掩扉，塵中誰復愛忘機。蒼苔滿砌無人到，猶感幽禽夜夜歸。
偶來溪上縱閑吟，泉石深藏便有心。莫擬他年訪幽迹，白雲青嶂更難尋。
月下猿聲水畔山，臥聽吟望只宜閑。柴門不掩無來客，時有精靈暫往還。
世路驅驅又白頭，爭如閑臥絕他求。門前荒隴依依在，碑折松枯盡列侯。
禪外相懷雪乍晴，音書早晚到柴扃。殘陽獨倚危樓望，極目山光數點青。
水邊閑臥萬緣休，言欲無瑕行欲修。草屋衡門任窮困，屠龍終自勝屠牛。
湖光淡淡涵幽戶，苔色依依滿破廊。寂寞便同夫子廟，更無流俗入焚香。
白傅湖西瑪瑙坡，軒窗蕭灑瀁煙波。講餘終日焚香坐，毀譽榮枯奈我何。
窮居已躡黔婁迹，孤島徒稱瑪瑙坡。糗飯蔾羹且閑樂，更無車馬暫經過。
所棲幽致異人寰，野艇秋歸碧浪間。殘日淡煙凝望處，參差樓閣認孤山。
煙波雲木映閑扉，養病深棲是所宜。便欲上生尋內院，卻因泉石住多時。
虛堂入夏講殘經，不擊鐘聲擊鼓聲。林下唯君問幽趣，紀陽儀式近方成。
支遁放君真有意，衛公憐汝太無端。司晨守禦那堪用，殷頂霜毛祇好看。
台嶺林泉勝十洲，忘機長往更無愁。考槃高趣何人識，招隱新題幾處留。深夜定迴華頂月，經年書斷海門秋。誰知抱疾西湖上，南望雲山想勝游。
寵辱不關念，揚名日更新。但憐君道在，寧顧謫官頻。故國拋天外，全家寄水濱。堂空巢少燕，門冷謁無人。直氣終干斗，剛腸肯泣麟。逍遙輕嗣立，乾沒笑安仁。愛生長思闕，尋幽且養神。伴閑初種竹，出使舊埋輪。佞古終期斷，民冤必爲伸。他年修史傳，誰可繼清塵。
界江千萬山，石壁惟清幽。中有忘機人，超然樂巖丘。倉亭號觀風，嘉景自成收。羣峰呈晚碧，長溪瀉寒流。視聽足怡情，萬事安能求。嘗言徂暑天，登時疑清秋。雲容既冷淡，松韻還颼飀。擾擾九衢塵，誰知高靜游。
昭君停車淚暫止，爲把功名奏天子。靜得胡塵跗妾身，漢家文武合羞死。
畫堂升降子孫扶，白髪毿毿膽尚麤。不省時清身已老，逢人猶說斬單于。
威聲飛數豈能過，號令雄師劍始磨。雪攪長空馬殭立，偷營今夜度膠河。
百戰依前勇氣成，窮邊深入耀精兵。穹廬燒盡龍庭破，卻上燕然更勒銘。
隱之曾飲肯爲非，今古泓澄照翠微。自是貪夫性貪賄，便將泉水作因依。
曾聞叩馬犯君顔，萬古清風滿世間。若使干戈爲揖讓，夷齊終不死空山。
撥亂方爭汗馬功，賢才誰肯守窮空。嚴光亦是夷齊類，垂釣碧溪敦讓風。
虞芮懷慚觀禮讓，閑田從此草長生。而今雖是文王化，難遣貪夫兩不爭。
孟軻荀況與楊雄，代異言殊道一同。夫子文章天未喪，又於隋世產王通。
夫子刪來三百章，箴規明白佐時王。近來吟詠唯風月，謗木詩官事久亡。
唐祚將亡王澤枯，四明歸隱泣窮塗。而今若撰才名志，更有閑僧得入無。
屬興縱橫乍可驚，翻疑風俗妄傳聲。如今至究在何處，不出爲人平不平。
禪心喧撓被詩魔，月冷風清奈爾何。一夜欲降降不得，紛紛徒屬更來多。
結蒲爲扇狀何奇，助我淳風世罕知。林下靜搖來客笑，竹床茆屋恰相宜。
去年相訪宿吾廬，露滴蒼苔夜話遲。湖水晚來清不極，今秋又是月圓時。
山廚竈上苔痕碧，齋盂生塵無粒食。可憐雀鼠未知貧，穿屋穿墉不暫息。
林間病臥懶逢迎，相識何人最愜情。唯有簡公閑且僻，寂寥翻被俗流輕。
姑蘇臺畔樹含秋，蟬噪西風雨乍收。閑笑閑吟忽歸去，月明何處宿孤舟。
洞房秋晚更思君，寶瑟慵彈日又曛。雁過長空書不到，滿庭黄葉落紛紛。
寄我山茶號雨前，齋餘閑試僕夫泉。睡魔遣得雖相感，翻引詩魔來眼前。
頻年戰勝恃雄強，歷數分明在彼蒼。堪笑范增無異識，不能令主事高皇。
發嘆虞姬勢已窮，烏江此夕喪英雄。當時若也知天命，佐漢應居第一功。
雨殺炎光變秋色，清涼頓在草堂中。幽人一夜坐不睡，月照閑階露灑空。
智者真宗談一性，相傳六世至荆溪。高揮彩筆示深趣，來學無窮俱破迷。
清風遺句滿人間，滅後天台迹更閑。碑折塔摧人不顧，不堪冥目想空山。
祖師墳塔在天台，雨壞風摧事可哀。香火無人空有迹，夜深明月照蒼苔。
天台深隱許誰同，擾擾浮世萬事空。終約攜瓶訪師去，水邊松下嘯清風。
縱欲勞民殊未已，阿房望夷相次起。後來風俗昧其由，妄說秦皇能役鬼。
秦焚漢雜道何孤，蕩蕩皇風豈易圖。空有法言爲世範，不知來者肯行無。
靈骨未藏三十載，我來收得葬孤山。此中起塔不在大，已有高名垂世間。
平湖日炙沸如煮，庭樹色乾鳥渴死。何人萬里驅征軍，紅塵漲天方入市。
土蝕菱花有微竅，懸向秋堂光照耀。寫出人人妍醜姿，西施始免嫫母笑。
冷碧終南插太虛，紵麻蘭若舊閑居。波離滅後無人繼，蕭索西風葉滿渠。
泡幻吾身元是妄，丹青汝影豈爲真。吾身汝影俱無實，相伴茆堂作兩人。
凍撮閑庭土皆裂，風號門外人來絕。可憐萬事不干身，憑欄且看千峰雪。
對食須思稼穡勞，爲僧安用事雄豪。剃頭本意求成佛，不爲齋筵坐位高。
微蟲稟質有清光，蹤跡難令暗室藏。車胤死來人墮學，秋庭終夜恣飛翔。
嗷嗷旅雁滿寒塘，閑坐歸舟带夕陽。一一似能遵禮教，等閑驚起便成行。
平湖渺渺澄寒水，孤舟靜泛清光裏。卻慚未是狎鷗人，處處鳬鷖盡驚起。
異菓供飡金鎖纏，侯門雖貴性非便。夜啼只憶巴江畔，霜木千株冷倚天。
放汝孤猿任自由，萬山雲樹正含秋。不知今夜啼明月，又使何人淚暗流。
秋水澄澄樹絕風，冰輪苒苒上遙空。閑思今夜供吟景，冷色清光幾處同。
寒光皎皎映平湖，水色天形兩不殊。學道未能同罔象，也於深處見圓珠。
閑庭樹樹菓垂霜，聽法猶憐入草堂。異類豈能知禮節，每來相對坐禪床。
魏闕林泉趣本同，隨緣來往興何窮。閑宵訪我茆堂宿，湖水無波月照空。
春晴殘日照平川，老幼相攜古岸邊。富貴在天誰肯信，臨流爭放送窮舟。
非非是是正人倫，月夜花朝幾損神。薄俗不知懲勸旨，翻嫌羅隱一生嗔。
花開花落盡由風，數日榮衰事不同。庭下晚來猶可翫，綠苔芳草綴殘紅。
九月風高未授衣，燈前軋軋夜鳴機。困來不覺支頤睡，鼠齧絲頭四散飛。
融融春色伴花榮，濃翠參差雨乍晴。低拂冷煙元亮宅，靜籠明月亞夫營。葉浮晚水愁眉細，絮落春衣雪片輕。莫上隋堤思往事，萬株蕭索傍河聲。
栽培寧暇問耕桑，紅白相鮮映畫堂。淚濕濃粧含曉露，火燔寒玉照斜陽。黄金剩買心無厭，綺席閑觀興更狂。誰向風前悟零落，百年榮盛事非長。
歲歲隨陽整羽翰，翱翔還見過雲端。哀音斷續霜風緊，羣影參差夜月殘。鵰鶚已逃榆塞險，煙波初下洞庭寬。行人萬里思歸切，送目遙空寄信難。
景象依依滿目前，倚筇閑望思凄然。隔雲清磬山傍寺，照水孤燈渡口船。蕩漭落潮平古岸，參差歸雁沒遙天。錢王霸業今何在，牢落荒城積野煙。
絕頂久潛隱，心閑道更真。山深林下雪，堂靜晝無人。雲抱看經石，禽接入定身。敢言他世約，安養願相親。
涼風吹衆木，羸病轉加前。伏枕誰相問，中秋月又圓。清光浮遠嶠，冷色混平川。不得同支許，乘舟樂浩然。
凈業修持久，攀緣念已摧。冰潭殘月在，古岸夜禪回。像燭微留燄，爐香冷變灰。時逢舊參侶，閑坐話黄梅。
繁華辭帝輦，岑寂巒山林。志向浮名淡，房扃古寺深。詩窗來皓月，齋磬下幽禽。終約逢新雪，閑過話靜心。
雲門卜深隱，誰復繼高蹤。舊寺拋雙闕，新題詠十峰。禪開杉徑月，講候雪樓鐘。莫怪相尋晚，嵇康性本慵。
蕭灑絕塵跡，虛廊畫列仙。洞靈潛徹海，山峭欲奔天。松古巢高鶴，庭閑湧異泉。長生如有術，誰復嘆流年。
五月茆堂臥，窮秋疾未除。喬林葉盡落，舊識分皆疏。講室縈蛛網，書床長蠹魚。醫王有妙藥，飲了萬緣虛。
搆廈當高巘，登臨稱遯仙。澄波寒浸郭，疊翠冷搘天。野艇浮殘照，僧樓襪淡煙。此中無俗物，自可會清賢。
病負中秋約，殘秋月自新。寒波沈皓魄，碧落輾冰輪。風靜砧聲絕，煙收嶽影均。何妨此夕翫，況是不羈人。
秋盡積雨歇，幽憂病漸安。眼疼嫌字小，身瘦覺衣寬。倚杖防苔滑，開爐怯夜寒。浮生能幾日，長作水漚觀。
蓴羹鱸膾美，張翰忽思歸。煙水東南闊，風帆旦夕飛。靜吟新月正，閑望舊山微。獨羨長江上，遺名掩竹扉。
才高淹下位，聖代尚遺賢。賈誼方流涕，楊雄正草玄。開琴逢皓月，試茗選清泉。篋有文編在，時容後學傳。
杉竹競霪霪，天時正積陰。背窗秋燭暗，欹枕夜堂深。月被重雲蔽，螢依濕氣沉。無憀不成寐，況復想知音。
風水分雙洞，幽奇類沃洲。猿吟清徹夜，山色冷宜秋。雲擁階前石，鐘殘竹畔樓。賢哉白太守，五馬舊曾遊。
華髪如春卉，森森易滿頭。栽培全仗老，澆灌半憑愁。世態誰能避，仙方莫漫求。迴觀短折者，欲見更無由。
默坐懷幽趣，誰知動鬰陶。窗虛殘月在，天靜少微高。書去言難盡，眠來夢亦勞。終期冒風雪，乘興泛輕舠。
上行唯知足，時人豈易同。一身依樹下，萬慮盡禪中。乞食村飄雪，降眠月墜空。應悲浮世上，煩惱事無窮。
梵宮藏積翠，往歲屢遊遨。月上寒溪靜，雲收峭壁高。幽階封藥草，古樹宿猿猱。終待攜瓶錫，閑棲解鬰陶。
對坐當清夜，茆堂野水西。破窗秋燭冷，高木老猿啼。跡與孤雲並，身將一夢齊。幽懷言未已，明月落前溪。
酷矣秦皇滅，荒哉漢武還。將軍封五利，神藥訪三山。重色爲金屋，窮兵過玉關。豈知堯舜道，千古在人間。
經明行修徒爾爲，一名屢點春官闈。時之不利非戰罪，歸山且著老萊衣。清時貧賤誠堪恥，侏儒太飽朔方饑。男兒會有及親祿，安能泉石久低眉。束書依舊西入闕，壯心潛與青雲期。秋風嫋嫋孤魂斷，古道迢迢去馬遲。驥稱其德不稱力，神駿唯應伯樂知。
散髪空林下，人間事不知。風高蕙帳冷，天遠鶴書遲。瓶盡花朝酒，扃殘寒夜棋。無由訪幽趣，蹤跡阻江湄。
寂淡無餘念，泠泠誦佛言。清香飄靜夜，明月冷閑軒。幽壑來精怪，霜林息斷猿。堪嗟浮世裏，塵事競暄暄。
一講更無事，翛然自不羣。閑情江上月，孤迹檻前雲。徑冷秋苔合，杉寒宿鳥分。濤聲旦暮近，應向出禪聞。
羸病身未死，輕安人屢亡。穹旻不可問，浮世轉加傷。三十共嗟短，百年同好長。未能齊一夢，何以事空王。
交知心莫逆，出處任相違。月裏方攀桂，山中自採薇。致君期有術，遯世貴無機。華髪他年事，雲泉亦可歸。
江寺期終老，清香講次焚。月憐秋後見，潮愛夜深聞。古木青陰合，殘雲靜片分。相懷未能去，來雁又成羣。
要地慵投刺，剛腸恥折腰。舊山歸興切，殘日去程遙。大野明殘燒，空江響落潮。到時雲樹下，靜聽厭懸瓢。
傍砌根全露，凝煙竹半遮。臘深空冒雪，春老始開花。止渴功應少，和羹味亦嘉。行人憐怪狀，上漢採爲槎。
去秋曾訪我，一別又經年。落日無來信，西風滿耳蟬。頭應添素髪，詩合有新編。未可輕丹桂，蹉跎老海邊。
寂爾歸真界，人間化已成。兩朝欽至業，四海仰高名。舊跡存花社，遺編滿帝京。徘徊想前事，庭樹跪鴉鳴。
牢落誰知趣，深居野興饒。固窮期道在，寡全國政協鄙時澆。徑靜苔長綠，山寒雪未消。殘陽荷輕策，閑望傍村橋。
年過不惑便衰殘，消息浮生萬事閑。慚愧眼前無俗物，舉頭終日見雲山。
慧遠風流廬嶽隱，支公高尚沃洲棲。閑思石壁堪長往，擬躡浮雲上石梯。
瑪瑙坡前住，清幽絕世緣。湖澄秋夜月，山碧晚晴天。了性方成佛，燒丹漫學仙。會逢溫伯雪，目擊道還全。
門徑任苔荒，長年寢一床。病中消白日，詩裏發清狂。窗暗雲遮月，林明葉墜霜。百年能幾日，兩鬢已蒼蒼。
浮華念久絕，閑臥愛茆堂。門外滄洲闊，閑中白日長。庭寒頻墜果，爐暖忽飄香。寂寂無他事，誰知世路忙。
一歲期今夕，高空雨忽零。虛窗沈素影，疏竹動秋聲。已被雲陰閉，徒懷永夜明。徘徊倚山閣，誰見此時情。
兒奴屢背約，辱我漢天子。瞋目而語難，五陵年少子。舉手提三尺，報國在一死。匹馬立奇勳，壯哉傅介子。
世態如輪轉，勞生豈定期。否終還受泰，樂極又生悲。商代尊伊尹，秦庭戮李斯。未能知幻化，安得證無爲。
隻鶴忽飛去，清音更不聞。遠應尋鳳侶，閑恐避雞羣。岸靜休臨水，庭空罷舞雲。唯餘舊蹤跡，篆字印苔紋。
四明乃舊隱，岑寂宅神仙。寒松糅紫霞，幽巖落飛泉。經秋動歸心，荷策登江船。澄波漾殘暉，羣峰插晴天。窈窈空林下，片石待安禪。
松下消搖自扣扉，相留終日話真機。煙藏花島青牛臥，客散仙房獨鶴歸。丹井泉澄天影小，玉壇風冷磬聲微。乘閑擬學沖霄術，九土茫茫得者稀。
世上諠譁耳不聞，煙蘿深處絕人羣。歲寒弗改憐高柏，舒卷無機愛白雲。閑採藥苗醫故疾，旋編紅葉寫新文。有人來問居山意，寂寂茆堂日又曛。
南山雨初霽，東岸夕陽明。搘笻立回塘，頓覺耳目清。臯鶴知秋意，唳風三四聲。紅蓼弄秋色，紛紛滿前汀。柳徑孤煙白，漁村野水平。興盡獨自歸，寥寥掩柴扃。新月爲吾上，庭蟬爲吾鳴。吾生本無事，對此堪怡情。
莫嫌人不買，人亦愛蒼翠。卻是歲寒根，難種塵埃地。且歸栽澗底，映水成嘉致。他年苟合拱，採取不我棄。天子建明堂，此爲棟梁備。
買藥囊無金，伏枕頭有霜。夜深不得睡，隙月射秋床。
急急西落日，浩浩東去波。日落波不停，浮生能幾何。青雲身未上，白髮頭已多。金印未佩腰，道路成蹉跎。一朝忽得志，頓忘貧賤事。八珍食方丈，華轂駕天駟。民瘼無術醫，貪狠有心恣。無何觸天網，禍淫諒不爽。餘殃及子孫，豈只身長往。寄語求名士，得志莫如此。不善宜先知，行道慎莫止。仁恕及蒼生，忠貞輔天子。好爵終自縻，盛烈垂千祀。西日與東流，任彼催寒暑。須知君子人，身死名不死。
青青數樹松，扶疏空庭裏。微風從南來，清聲四向起。俗兮聞必愁，吾也聞則喜。昂頭離石枕，扶立式憑藤几。側聽復遙觀，移晷不能已。細葉舞輕煙，密影搖寒水。何必鈞天奏，豈羨霓裳妓。萬事更無求，深山此爲美。寂寥信爲樂，軒冕誠堪恥。誰謂茆山中，只悅陶公耳。
精剛經百鍊，可折不可柔。三尺青蛇活，一匣止水秋。解截蛟龍軀，能斷佞臣頭。下去蒼生害，上除天子讎。在昔埋酆城，精光射斗牛。雷煥張華輩，得之亦悠悠。二賢既云亡，潭底化雙虬。劍利人或愛，劍道人不求。劍道如之何，達者惟莊周。
達人貴無念，市朝亦山林。曲士居山林，難息市朝心。坐馳一室中，紛然萬境侵。紐蘭羨珮玉，坐石思黄金。羊質虎其皮，隼翼鳳其音。志在求世利，口唱無生吟。吾非斯人徒，夷曠期復古。去住既任緣，喧靜亦隨所。陶然且無求，相命何足語。人生百歲壽，稀得七十死。吾今四十五，氣力漸無似。去年成二毛，今年動一齒。縱得至七十，光陰能幾許。學道宜無疲，進善宜無止。自餘百雜就，克己盡除去。勉強扶幻軀，旦暮加藥餌。此身乃外物，何況外於是。內外一如夢，勉矣當觀此。
盜跖死牖下，伯牛遭惡疾。報應似無徵，蒼蒼意難悉。乃考竺乾教，其旨明踰日。業以三世論，事匪二生訖。伊余本好道，執善長慮失。無端六腑病，每苦我形質。百骸失調暢，四時少安逸。今歲夏云滿，秋熟如火室。脾疾因茲生，頓覺減寢食。無何誤服藥，到瀉苦非一。過客爲憂惶，兒童亦戰慄。吾心暗且喜，浮生從此畢。發言囑後學，此事汝無恤。吾年四十五，去矣非短屈。至理無去來，妄想分凶吉。我先鑿山窟，汝宜即藏密。不用報親朋，無學世哭泣。四時爲送葬，庶物甚充給。遺文三百卷，空言或可習。見惡如探湯，見善如不及。湛湛無生源，深淺當自挹。囑之語方終，忽覺病小醒。扶几起暫坐，漸漸四體輕。又過三五日，倚杖登危亭。俯首視羣物，仰面觀太清。秋山疊疊翠，夜月圓圓明。豈意今之日，猶存危脆形。憑欄不忍歸，聊適我心情。虛幻三界中，旅泊非久停。
城市非無親，不見歲已深。江湖非無友，經年無來音。因知疏拙性，不合時人心。清景將誰觀，荷策只自尋。乃登嵯峨峰，乃縱酸寒吟。狎我惟野麋，和我惟幽禽。但見雲起滅，不知誰升沈。盤桓紅樹下，秋露濕衣襟。
疇昔學爲文，擬盡周孔道。心勞道未至，壯歲成衰老。疇昔學爲詩，模範風雅詞。立言多諷喻，反爲時人嗤。爲詩復爲文，嗟嗟不復古。訓世無纖益，何爲自勞苦。權門既不游，青山寧合負。一來林下居，四載不出戶。退省爲佛徒，講經自裨補。憧憧來學輩，往往入深塢。智者乃吾宗，龍猛乃吾祖。寒窗夜摛毫，虛堂晝揮麈。翼此二聖心，欲令萬物睹。羸羸長抱疾，行年四十五。草堂三四間，牢落連雲洞。經時無客來，衡門絕迎送。榻有無弦琴，向風時一弄。窗列楞嚴典，要言長諷誦。真妄一無得，超然誰與共。凡聖病眼花，死生春夜夢。病差夢已醒，萬彙徒營營。
歲歲中秋夜，翫月泛平湖。今爲病所侵，伏枕此約辜。輾轉席蓐間，四體如松枯。辛酸滋味加，閑況適興徂。入夜月漸高，晃晃照廊廡。冷色射軒窗，爽氣襲庭蕪。澤畔唳孤鶴，聲聲若相呼。是時披衣起，頓覺病魂穌。倚杖來前軒，竹榻教人鋪。與月相對坐，歡翫如同徒。流睇及羣物，光彩一何殊。遙山列銀屏，空潭開玉壺。樓臺飾瓊瑤，階除若冰敷。寄語求仙輩，何必去玄都。逡巡月西落，竚立更踟躕。一別又一年，明年知在無。
有叟匿姓名，自號爲潛夫。潛身在雲泉，潛心入虛無。身心俱已潛，質直反若諭。智者謂之智，愚者謂之愚。愚智自彼異，潛夫未曾殊。陶陶樂天和，任性何曾拘。宗儒述孟軻，好道注陰符。虛堂踞高臺，往往談浮圖。漫衍雖無家，大方貴無隅。俗人每側目，訂之爲狂徒。素隱而行怪，執政宜先誅。天公既保全，幸得存微軀。衝雪登高山，乘月泛平湖。性靈敵雲閑，形骸類松枯。何以免饑寒，認得衣中珠。
聚氣成此身，假緣暫寄世。可憐自在性，本無煩惱繫。傍水與登山，翛然有深詣。日在林下游，暮在林下宿。供飲巖畔泉，充庖檻前菊。半月一剃髪，半年一洗浴。但得恣疏懶，何曾有榮辱。新秋雨初霽，圓月照我屋。扶病起看月，坐久偶成曲。人生天地間，性分各自足。捧檄何必喜，途窮何必哭。容彭不爲長，顔楊不爲促。四者俱如夢，何爲自羈束。彼笑我太狂，我笑彼太俗。彼我更相笑，是非無實錄。不如長默默，恬淡過昏旭。淵魚與林鳥，各得隨所欲。舉頭誰是友，風月與松竹。
今春聞落第，爲君心悽然。束書獨南還，憤氣胸間闐。跡寄浙河旁，家延南海邊。遘疾既彌留，一命成棄捐。囊中無餘金，零落空文編。龜鶴本微類，享壽皆千年。如何君子儒，三十歸重泉。天高不可問，爲君強問天。
李杜之爲詩，句亦模山水。錢郎之爲詩，旨類圖神鬼。諷刺義不明，風雅猶不委。於鑠白樂天，崛起冠唐賢。下視十九章，上踵三百篇。句句歸勸誡，首首成規箴。謇諤賀雨詩，激切秦中吟。樂府五十章，譎諫何幽深。美哉詩人作，展矣君子心。豈顧鑠金口，志遏亂雅音。齪齪無識徒，鄙這元白體。良玉爲碔砆，人參呼荒苨。須知百世下，自有知音者。所以長慶集，于今滿朝野。
領童閑荷鋤，埋核間羣木。他人顧我笑，豈察我心曲。我欲千樹桃，夭夭徧山谷。山椒如錦斕，山墟若霞簇。下照平湖水，上繞幽人屋。清香滿鄰里，濃艷蔽林麓。奪取武陵春，來悅游人目。花開復花落，知榮必有辱。榮辱苟能齊，人人心自足。須知我種桃，可以化風俗。
湖山淡相映，世塵那得侵。杳杳煙波色，蒼蒼雲木陰。苔荒石徑險，犬吠桃源深。中有上皇人，高眠適閑心。花開還獨酌，花落還獨吟。空庭長瑤草，幽樹鳴仙禽。不見已三載，鄙吝盈虛襟。終期秋月明，乘興閑相尋。
雨歇變氣候，空庭葉颼颼。閑聽一夜風，乃知千里秋。百蟲鳴四壁，新月生高樓。登樓看明月，清光滿林丘。人生呼吸間，何爲苦憂愁。髪白不再黑，兔走難暫留。徘徊感古人，勸我秉燭遊。
心交如美玉，經火終不熱。面交如浮雲，頃刻即變滅。對坐成參商，咫尺成胡越。我有心交者，不見幾歲月。山疊水茫茫，含情向誰說。
古人與今人，祿仕一何異。古今貴行道，今人貴有位。古人貴及親，今人貴說意。古人同白日，光明溢天地。今人如履險，動足易顛墜。古道如可行，斯言不遐棄。
君居武康山，昔年我曾游。崎嶇松徑寒，冷落竹房秋。握手既歡笑，拂榻且相留。一駐十旬餘，旦夕樂清幽。因話凈名事，滌硯勉操修。蠻香爇古篆，山茶分越甌。看雪同擁爐，乘月共浮舟。喻心指太虛，視世類浮漚。明春我歸去，湖上隱林丘。杜門過五載，脾疾日少瘳。閑宵坐月下，往事來心頭。書之將寄君，路遠水悠悠。
迷真渺無始，飄業產錢唐。外族宗南郡，門風祖偃王。微緣先劫種，宿習妙齡彰。父母憐多病，親賓怪異常。布花模講道，畫石學題章。戒印齓年佩，心猿志學狂。榮名虛準擬，簪組妄思量。禮樂師周孔，虛無學老莊。躁嫌成器晚，心競寸陰忙。翼翼修天爵，孜孜恥面牆。內藏儒志氣，外假佛衣裳。每惡銷金口，時勞疾惡腸。手中期得桂，箭下待穿腸。騃鹿方隨燄，堅冰忽遇陽。繫珠知在體，甘露忝親嘗。要道傳三觀，真機得妙常。不然心迹火，任結鬢根霜。覺路雙輪駕，真空兩翅翔。饑來還遇膳，渴去已逢漿。靜處如來室，高眠解脫床。理高山峭拔，道大海汪洋。力戰魔軍散，功扶佛化昌。空山憐寂寂，塵路笑茫茫。觸境知無著，閑居貴坐忘。消搖希自了，言說亦何妨。撰疏松窗冷，揮松古殿涼。來蒙隨力化，真誥應機揚。達理雖云短，尋文或有長。圓伊令了悟，法愛教消亡。性任融凡聖，修宜示否臧。冥心潛應夢，取驗敢垂祥。事佛身多累，爲師道實荒。衡門連竹石，草屋带林塘。冬服和絺綌，中飡乏稻粱。水邊雲作伴，巖下柏爲香。景物看無厭，幽棲興未央。晚籬啼翡翠，春沼浴鴛鴦。菡萏花如畫，嶔崟岫若粧。飄窗松韻淡，翻砌菊花黄。放鶴時登嶺，觀魚或在梁。豈愁身病害，長喜世平康。無處求煩惱，隨時任寂光。昏衢懸慧日，苦海泛慈航。誓坐菩提法樹，高躋寂滅場。冥真周法界，垂應徧諸方。頓漸門皆邃，偏圓藥盡良。驚迷辯雷震，摧惑法輪彊。鷲嶺先開會，金河後秘藏。留形歸後德，遺法益無疆。四等心彌廣，三慈化甚詳。道齊諸妙覺，事類釋迦皇。生滅非吾土，圓澄是故鄉。一空長寂寂，萬類本惶惶。庶了無生旨，無生更可傷。
立意造平淡，冥搜出常情。何人知所得，後世謾傳名。雲樹饑猨斷，冰潭片月傾。如無子期聽，綠綺爲誰鳴。
故鄉勾踐國，解印掛帆歸。吟苦容雖瘦，官情道自肥。堂幽山屐在，廚冷甑塵飛。莫向雲門下，高歌便採薇。
草舍閑宵坐，消搖事可評。澄心防有著，深隱貴無名。砌月移松影，風泉混磬聲。共期吾道在，萬事任營營。
淡然忘外事，林下自怡情。室冷秋苔色，軒閑夜月明。眠雲慚道薄，鉺藥覺身輕。擬學鴟夷子，時時變姓名。
洪水不爲害，黎元受賜多。道尊由揖讓，功大匪干戈。任上諸侯貢，貽謀五子歌。稽山千古在，宮闕倚嵯峨。
杖錫無同侶，衝霜獨自行。斷橋殘月在，孤店曉雞鳴。灌木棲禽散，荒原宿霧平。迴觀遠山色，已覺太陽明。
夜久聞橫笛，寥寥景更賒。天容垂極岸，月色冷平沙。靜引鄉心遠，閑驚旅鬢華。哀音殊未已，可處落梅花。
來去知時候，堪憐異衆禽。雙飛春雨細，對語畫堂深。寄宿雕梁穩，銜泥柳岸陰。棲身自有處，鷹隼莫相侵。
讒佞當面唾，輕生不得殳。去邪空有志，嫉惡奈無徒。後世名垂遠，當時道亦孤。荒齋獨懷感，殘日照庭蕪。
結根依靜砌，蕭灑映禪房。高節欺羣木，青陰過短牆。夜聲喧夢枕，秋露滴琴床。遙想添吟思，閑觀到夕陽。
土德衰微後，忠誠道不羣。誓功陳带礪，霸業擬桓文。妙略姦雄懾，英聲四海聞。山旁遺廟在，牢落閉深雲。
鶴駕幾遲留，岷峨水石幽。御風同列子，夢蝶擬莊周。醉臥空林月，狂歌古觀秋。何時歸閬苑，閑共老仙遊。
長聞披鶴氅，城市往來頻。得道人難測，和光迹易親。堂閑秋擣藥，壇冷夜朝真。幾憶蓬壺頂，蟠桃斕漫春。
見說梅仙邑，波濤接杳冥。訟庭秋蘚合，吟閣海雲醒。愛月宵留客，尋僧晝掩扃。公餘幽興在，時夢故山青。
江濱方話別，倏忽十年餘。感舊空闕夢，閑眠懶寄書。砌涼鳴蟋蟀，潭冷照蟾蜍。北望滄波闊，無由訪所居。
杖蔾尋隱迹，重疊過林泉。花暖幽禽語，堂空瑞獸眠。澗松寒有韻，茶竈冷無煙。知在何峰頂，高談會列仙。
難阻南遊興，酣歌出故林。路分滄海闊，山疊瘴雲深。馬援碑寧在，重華廟可尋。他年卻歸此，閑話學夷音。
孤吟成白首，十載別同聲。海國書難到，空堂夢易成。淳風心共樂，直道世多輕。未卜重相見，波濤萬里程。
沉沉向秋暮，切切聲相續。夜靜草堂深，閑床照孤燭。
終日湖亭坐，悠悠萬慮閑。眼前何所有，寒水與秋山。
漚生復漚滅，水濕元無異。盡日倚欄看，無人知此意。
經歲人不到，騰騰養疏拙。心期物外閑，緣向漚中絕。入室容清風，升堂許明月。空庭何所有，冷落唯松雪。
案上楞嚴典，時看浣病愁。階閑移短影，窗冷值高秋。眼病花無菓，心狂照失頭。指空期識月，認指更悠悠。
石壁春歸去，孤山秋未來。夜深扶病坐，明月照蒼苔。
經妙蕩煩惑，藥靈醫病身。道明無去住，方驗有君臣。靜翫知心寂，時飡覺氣均。徘徊感知己，於我分彌親。
曾聞飛錫入南閩，鶴態雲蹤不可親。靜夜獨吟空對月，昔年聚話更無人。波濤路阻書難到，泉石房閑夢自頻。未省相逢在何日，西風蕭索浙河濱。
移花來種草堂前，紅紫紛紜間淡煙。莫嘆朝開還暮落，人生榮辱事皆然。
衡門牢落雨苔斑，病起深秋氣象閑。照水未能嗟白髮，倚欄重得見青山。風高砌木蟬猶噪，社近茆堂燕已還。孤坐孤孤吟又終日，有誰來此問衰顔。
湖天淡蕩雁參差，行樂搘筇繞所居。古壁苔荒鳴蟋蟀，水軒風冷謝芙蕖。看本來默誦空王偈，拂榻閑開孔聖書。閉戶無人慰寥索，草堂深夜照蟾蜍。
崛起孤峰號虎丘，奇蹤寧與衆山儔。月涵秦始劍池冷，蘚駮生公講石幽。招隱未居絕頂，臥雲空欲學前修。披圖盡日身難到，杳杳煙波茂苑秋。
鶴髪閑梳小棹輕，蘆花深處最怡情。自憐身外唯煙月，肯信人間有利名。閑脫綠蓑春雨霽，醉眠深浦夕陽明。陶陶終歲無人識，應笑三閭話獨清。
本性澄明萬古同，滔滔潤物信無窮。百川奔注歸滄海，五服安居賴禹功。動带晚風衝島嶼，靜涵秋色混虛空。浮舟葬骨成何事，范蠡知機伍相忠。
栽種空池歲已賒，暑天開處異羣花。澄波照影疑秋鷺，靜夜擎香混月華。雪態自堪憐翡翠，玉苞終恥近蒹葭。閑來倚檻看無厭，爲似禪心本絕瑕。
嗈嗈賓雁又隨陽，兔走烏飛兩共忙。露冷小池荷減綠，風高幽砌菊添黄。圓明自喜心如月，皓白誰愁鬢似霜。閑臥不堪思往事，星河耿耿夜偏長。
深院無人疾漸輕，西風黄葉滿閑庭。行披老子五千字，坐讀楞嚴十軸經。籬下清香寒有菊，窗間微影夜無螢。誰知夜裏珠長在，堪嘆悠悠醉未醒。
前年送君空江上，張帆正值西風起。今日西風君未歸，茫茫只見空江水。
霜縑裁製賴金刀，冷淡還宜畫海濤。盛夏有功風自遠，涼秋無用架偏高。譚筵幾謝驅煩熱，征路長蒙解鬰陶。未得袁宏手中握，揚仁何處可施勞。
新種孤松一尺餘，淡煙疏竹便相宜。閑來且翫凌霜貌，身後誰觀合抱時。冷碧豈容塵染汙，貞心寧共草凋衰。夜深庭際清風起，細韻難教俗耳知。
造化無餘豈有私，如何庶物自參差。羣烏不涅身長黑，雙鷺無愁頂亦絲。巖桂翠濃深雪夜，井桐黄落暮秋時。虛空世界都如幻，莫把閑心逐境思。
傍砌疏篁手自栽，數竿蒼翠勝花開。今宵窗下更深睡，應送寒聲枕上來。
復古還淳元結文，可憐楊浚獨知君。當時自號爲聱叟，立事垂言信不羣。
明開暗合似知時，用舍行藏誡在茲。綠葉紅葩古牆畔，風光羞殺石楠枝。
犬吠衡門宿霧消，草堂風冷竹蕭蕭。若非故友憐衰病，誰肯凌晨訪寂寥。
瑞應陰符盡索看，封題欲寄意盤桓。自慚才識非通敏，不得同歸得異端。
林下羸羸一病軀，四旬欹枕減肌膚。閑來試照秋泉看，金鍍形容雪染鬚。
紫府青田任性游，一聲清唳萬山秋。仙材況有千年壽，鹿犬凡雞豈合儔。
身有素斑文既備，頂峨雙角武仍全。我兼文武爲時瑞，汝但白身空有年。
雪毳文毛虛有表，防姦禦御且無功。中宵誰解頻頻吠，庭皎秋蟾樹褭風。
三箇因何各自強，競誇己德掩他長。冥冥風雨茆堂閉，至竟誰先報曉光。
甫里舊深隱，夫君道不行。清名身後在，明月夜來生。寒水曾垂釣，春田久廢耕。空遺散人傳，千古見高情。
磻溪垂釣者，終得展其才。何事先生隱，不逢明主來。泉聲秋雨歇，月色夜雲開。對此空惆悵，吟魂早晚迴。
去秋曾久翫，皓魄墜天涯。始恨經年別，還忻此夜期。鳴蛩沈古砌，驚鵲繞寒枝。莫厭憑欄久，冰輪覺漸移。
幽景遠囂俗，重來興未窮。鐘聲翠微裏，剎影碧溪中。地冷庭松瘦，門閑野徑通。幾因深夜話，密雪下寒空。
冷淡誰知趣，閑房枕水湄。秋窗開暮景，孤枕夢天涯。道直時流笑，心清夜月知。何當學支遁，共約買山期。
地僻人稀到，病來無話端。遠山游未得，終日臥中看。藥篋經梅潤，松窗過雨寒。唯師知我趣，塵事絕相干。
講餘多滯疾，林下掩重扉。度日人稀到，殘陽鳥獨歸。山光來有勢，雲影去何依。世態那堪說，唯君念息機。
古樹垂清陰，維舟暫登陟。閑吟塵想絕，久坐天籟息。幡影颺晴空，溪光澄暮色。掛帆尋去路，煙水查無極。
造化不可測，分明有所依。冷和秋葉動，送客暮帆歸。掃霧離遙嶽，飄香出靜扉。西齋獨吟坐，蕭颯滿禪衣。
潤物有深功，霏霏下半空。寒聲清入竹，斜勢急因風。苔片添秋碧，花枝損晚紅。山人獨欹枕，靜聽草堂中。
淺碧與深綠，萋萋古岸傍。旅愁生暮色，吟思發清光。過雨侵閑徑，披煙上壞牆。更堪思往事，金谷舊年荒。
幾年辭輦寺，擁衲住雲林。上國歸心絕，千峰去夢深。殘經看雪卷，好句聽秋吟。曾有尋高迹，禪房古木陰。
滄江秋色暮，幽思起窮居。風葉寒侵夢，窗燈冷照書。砌深蟲韻咽，天淡雁行疏。終謝人羣去，孤峰待結廬。
深隱遠城郭，平湖景色閑。苦吟終夜月，清夢徹寒山。徑冷秋苔合，庭幽嶽鳥還。紅塵趨競者，誰得扣松關。
道性輕爲別，荒城夕照陰。波濤歸路遠，雲木舊山深。夜定依霜島，中飡狎野禽。禪房清景在，飛瀑映疏林。
自得南風旨，虛堂此夕彈。正聲傳不易，俗耳聽終難。峭壁蟲音絕，喬枝鶴夢殘。坐來消萬慮，斜月上危欄。
流俗不知處，深棲趣轉幽。閑房扃翠嶽，遠信司滄洲。定起花殘砌，詩成雪滿樓。相懷未能去，南北路悠悠。
削盡浮華念，閑居道已成。夢幽關水石，門冷掩杉檉。百衲禪中弊，蒼髭病後生。何人問真理，笑指葛溪聲。
下瞰諸峰頂，雲泉絕四鄰。暫遊非俗客，深隱屬閑人。石磴秋苔滑，蘿龕夜月新。終期結幽侶，來此謝紅塵。
鳥外自長往，人間過幾年。狂吟輕歲月，高趣狎神仙。醉臥雲蒸榻，漁歸雪滿船。想思未相識，終夜夢林泉。
憶向荒原別，殘陽雪霽初。幾宵成去夢，經閏絕來書。處世慵難減，眠雲癖未除。幽懷向誰說，昨夜對蟾蜍。
江天涼雨霽，嘒嘒出疏林。清極殘陽裏，愁生遠客心。離亭秋草碧，荒塹暮煙深。不忍多時聽，吟髭雪暗侵。
不問人間事，連年鳥外居。白雲吟次見，青壁醉來書。掃石秋苔駮，開窗夜月虛。于時已無念，生計有樵漁。
平昔於詩苦，精搜省未閑。壞房空鳥外，清句滿人間。瘦影懸鄰壁，孤墳接舊山。弔迴高樹下，寒水自潺潺。
寺幽稱絕境，荷策自登臨。翠嶽千峰險，寒松一徑陰。清香秋殿冷，疏磬古廊深。靜立忘歸興，殘陽鳥忽吟。
高迹遠城市，湖山景色奇。水聲喧睡榻，嵐氣逼書帷。鳥語垂軒竹，魚驚浸月池。蒲輪來有日，終負白雲期。
塵迹不能到，衡門蘚色侵。古杉秋韻冷，幽徑月華深。窗靜猿窺硯，軒閑鶴聽琴。東鄰有真隱，荷策夜相尋。
門掩翠層層，閑眠枕曲肱。破籬衝晚浪，古屋漏秋燈。月上招鄰叟，詩成寄嶽僧。滿朝簪組客，誰識醉騰騰。
深居饒野興，門冷入杉松。鳥外閑頻往，人間事罕逢。水軒吟片月，秋榻夢千峰。憶得看新雪，相招靜話重。
日暮蟬鳴急，臨流動別吟。片帆衝晚照，歸鳥入遙林。月色寒溪靜，鐘聲嶽寺深。蘋洲逢舊識，應得話無心。
煙雨葦森森，飛翔豈易尋。印沙蹤自淺，傍水意還深。頂撼絲難斷，翎飄雪未沈。終宜鴛作侶，寧肯雜凡禽。
堆青纔數點，杳杳幾千程。幽檻葉初落，高空雨乍晴。崔嵬微有狀，窈窕莫知名。招隱誰長往，眠雲自動情。文君眉易似，摩詰畫難成。鳥去何曾到，泉流豈覺聲。經秋彌冷淡，向晚更分明。仁者由來好，閑觀意不輕。
雲山旦暮奇，築隱世希續。脫略浮官心，蟬聯先祖躅。門橫嚴子瀨，壁紀桐君籙。應笑泛輕舠，日爲官牒束。
世續香燈演聖言，再新華構稱憑軒。陰陰松色連僧閣，飋飋波聲入寺門。飛鷺銜魚離淺瀨，殘雲带雨渡遙邨。沃洲相較應相近，樹杪啼煙祇欠猿。
鶴唳峰前路，行行世慮消。蘿交藏石竇，雲破露山椒。樹老形多怪，人閑色似驕。誰同訪諸謝，煙草滿溪橋。
護塔雲偏重。
荷葉罩芙蓉，員香映嫩紅。佳人南陌上，翠蓋立春風。
天府鞠囚三節日，霜臺待漏五更時。薰風一覺清涼睡，莫問浮名高與卑。
樞動本爲榮辱主，常因戶外細推尋。乾坤出入無窮象，夷狄關防有限心。揜到善人非遠大，開當古道自高深。九成載舉簫韶奏，穆穆無凶合在今。
百貨隨潮船入市，萬家沽酒市垂簾。蒼煙巷陌青榕老，白露園林紫蔗甜。
等閑田地多栽竹，是處人家愛讀書。飲宴直嘗千戶酒，盤餐唯候兩潮魚。
榿木慚桑低別壤，芋苗護稻遠分行。上書莫道便他郡，學稼終宜老故鄉。
聖君再命擁朱輪，合是南方受賜頻。雙鬢任從添白髪，六條誰許繼清塵。風牽澤國秋帆遠，路入豐州晝錦新。莫爲故鄉延去櫂，宜春人望待行春。
道高塵俗住應難，攜錫東歸暑未殘。紫殿已承新雨露，白雲終憶舊峰巒。孤村路僻牽吟遠，峭壁泉飛入夢寒。滿篋御詩兼御札，到時松院與誰看。
有月竹陰寒。
風遞花香入酒尊。
波濤海寺秋。
幾度詩狂欲上天。
頭戴花枝學後生。
進寺金庭遠，香文玉篆連。船中鳴夜磬，雪裏見新年。山盡城臨岸，雲空海照天。莫嫌通剡客，僧舍枕花川。
一丸童子藥，五返使臣車。
鴟夷江上畬田稔，牛斗星邊貫索空。
鯤鵬運海涯，豈復顧泥沙。龍虎常爲畜，乾坤不定家。玉泉生白石，紫府種黄芽。此境人難到，歸程自有槎。
戍亥重逢日，乾坤透迥時。幻身今已脫，明日有丹梯。
戴笠披蓑軍十萬，饑嗔飽喜客三千。
卻因賈贊善，來作歙知州。
撥開瑟瑟青蘿帳，尋得磷磷白石梯。更入雲霞最深處，忘機數日遂幽棲。
碧玉莫遮千嶂石，黄金難買一溪雲。歌鐘沸地徒誇盛，爭似松風竟夕聞。
妙筆王維圖莫就，多才康樂詠難窮。樓臺一簇出雲杪，激雪浪生寒澗風。
華堂高啟集儒英，地接仙鄉景氣清。苔徑靜鋪修竹影，松窗虛透讀書聲。雲飛吟閣詩懷冷，泉激層崖客夢驚。孝弟門風傳祖德，聖朝清史獨傳成。
聖君寵厚龍頭選，慈母恩深白髪垂。君寵母恩俱未報，酒如爲患悔何追。
錦標奪得曾相繼，金鼎調時亦薦更。並上兒童君再見，會稽章紱我偏榮。
雪壓喬林凍欲摧，始知天意欲春回。雪中未問和羹事，且向百花頭上開。
籍其聲名喧魏闕，幽奇風物指吳鄉。上饒此去逾千里，莫惜臨岐酒滿觴。
白馬披絲練一團，今朝被絆欲行難。雪中放去唯留迹，月下牽來只見鞍。向北長鳴天外遠，臨風斜墜耳邊寒。自知毛骨還應異，更請王良子細看。
北陸凝陰盡，千門淑氣新。年年金殿裏，寶字貼宜春。
雉省榮遷拜命新，魚符重佩出關頻。停驂卻訪枌榆社，戀闕迴瞻析木津。水薤有誰裨政術，江山終日助吟神。一麾嶺外遙相望，應合趨庭問狷人。
辭榮知退出塵埃，澤國皆推隱逸才。清世不爲王事累，白雲重向帝鄉來。僧因好古留棋訣，鷗爲忘機戀釣臺。應見酒旗回馬首，遠煙沈澹百花開。
綵燕迎春入賓飛，輕寒未放縷金衣。
爭傳九子糉，皇祚續千春。
夕燃辟惡仙香度，朝結延年帝縷成。
繞臂雙條達，紅紗晝夢警。
欲謝君恩卻無語，心前笑指赤靈符。
明朝知是天中節，旋刻菖蒲要辟邪。
願上菖花酒，年年聖子心。
如何金殿裏，猶獻辟兵符。
仙艾垂門綠，魂絲繞戶長。
百靈扶繡戶，不假艾爲人。
釵頭艾虎辟羣邪，曉駕祥雲七寶車。
更聞天子孝，薦術助長生。
人畏軒台久，春歸雨澤多。
百粵封疆桂嶺崇，□□□□□□□。十城縣弩爭趨府，五管侯圭盡偃風。
天台四面翠如屏，洞穴幽奇地最靈。百尺巖中真像在，千年澗畔古松青。路傍斷石留神迹，壁上遺文缺舊銘。我是丹丘仙郡守，暫來猶似覺魂醒。
瓊臺東畔倚岧嶢，縹緲煙霞切絳霄。門外杉松盡顛怪，雲中雞犬自逍遙。水流玉洞桃花出，風過星壇桂子飄。蕙帳已空三徑在，可憐猿鶴共無憀。
京寺棲禪久，霞城去路長。江波收積潦，風信促歸航。坐榻新蒲穩，齋盂早稻香。遙知掩扉處，森斗萬峰傍。
京塵拂盡一囊輕，歸思飄然入杳冥。五兩風高飛榜急，八重山秀倚天青。供花林鳥窺禪熟，聞呪潭龍起蟄醒。他日可容攀社侶，籃輿終待叩松扃。
步步雲梯徹上層，回頭自覺欲飛騰。頻來不是塵中客，久住偏宜物外僧。下寺鐘聲沈地底，前峰塔影落階稜。憑闌未盡吟詩興，卻擬乘閑更一登。
路入青青數里松，上方樓閣一重重。千尋練掛雙流瀑，六曲屏開四面峰。幽鷺獨翹藏翠竹，啼猿相對答疏鐘。留連不忍催歸騎，回首斜陽煙霧濃。
山家門徑鎖寒松，更向煙蘿第幾重。幽鳥啼花歸舊谷，應龍飛雨過前峰。分持皂蓋歌千騎，入冠黄扉祿萬鍾。一見高吟重興感，清名長在木陰濃。
白鶴何年入紫氛，空餘靈迹廟猶存。巖崖暗鎖雲根老，堂殿陰連海氣昏。潮上神烏鳴祭鼓，夜深鬼火照祠門。遼天歸嘆桑田事，應與麻姑子細論。
碧澗連龍穴，層巒倚括蒼。無時似風雨，繞院盡松篁。路僻人難到，僧閑日自長。勝游應不負，三度屆雲房。
聞說新庵叫白蓮，五峰環繞布金田。虎溪社共何人繼，佛龕燈從幾代傳。嵐色排空長似畫，松枝偃蓋不知年。勞生已作歸休計，願解塵纓結凈緣。
萬仞攀蘿上翠岑，豁然平地九峰心。參差珠樹和雲出，咫尺丹霄有路尋。洞口碧畦長種玉，壇邊古篆欲生金。桑田未變桃先熟，唯見蓬萊水淺深。
松韻蕭騷十里清，入門毛骨冷如冰。題詩已有丹青筆，悟法應多黑白僧。風雨祇疑雙澗瀑，星辰長認上方燈。來游不是忘機客，誰到雲峰第一層。
千層懷玉對軒窗，池上新亭號玉光。祇此便堪爲吏隱，神仙官職水雲鄉。
凌江清淺繞城流，庾嶺南邊第一州。惟有梅花傳遠信，祇憑萱草緩離憂。
祇見萬山連瘴海，不知何處是長安。百蠻梯盡來重譯，千古輪摧恨七盤。
石上曾經轉鉢盂，石邊南北路崎嶇。行人見石空嗟嘆，還識西來意也無。
澄江詰曲峽中天，遠使歸時駐畫船。久別忽輕星一紀，暫來纔見月三弦。勞生草草真徒爾，陳迹依依亦愴然。回首越城何處是，山南渺莽祇雲煙。
萬頃波心露一拳，不知星落是何年。
天面長虹一鑑痕，直通朝北兩山春。
唯有梅花報春早，雪中傳信過江干。
青草瘴深盧橘熟，黄梅雨歇荔枝紅。
一麾遠在百蠻中。
千尋練掛雙流瀑。
鑿破蒼苔漲作池，芰荷分得綠參差。曉開一朵煙波上，似畫真妃出浴時。
翠蓋佳人臨水立，檀粉不勻香汗濕。一陣風來碧浪翻，珍珠零落難收拾。
五人四百有餘歲，俱稱分曹與掛冠。天地至仁難補報，林泉幽致許盤桓。花朝月夕隨時樂，雪鬢霜髯滿座寒。若也睢陽爲故事，何妨列向畫圖看。
莆田筆健與文豪，尤愛南山縣詠高。欲使英辭長潤石，毎逢佳句即揮毫。清如韶濩諧音律，逸似鸞皇振羽毛。羲獻有靈應悵望，當時不見此風騷。
中懷無絆外緣閒，深掩禪扉客到難。勝景可曾飛錫去，好山多祇捲簾看。晝升講座天花落，夜步吟軒海月殘。今日逢師堪論道，歸心愁思一時寛。
無似老且病，惟恐歸田遲。一旦得引年，九天還聽卑。尚霑二品禄，俾盡百年期。恩深淪骨髓，感極横涕洟。始營菟裘地，來向濉水湄。城隅最窮僻，匠者寧求奇。卜築悉由己，軒牖亦隨宜。外以蔽風雨，內以安妻兒。燕雀莫羣噪，鷦鷯才一枝。因念古聖賢，名爲千古垂。何嘗廣居室，儉爲後人師。亞聖樂簞食，寢丘無立錐。文終防勢奪，去病恥家爲。文園四壁立，鄭公小殿移。伊余具員者，適會承平時。無術毗萬務，無才撫四夷。爲郡亦齪齪，勞心徒孜孜。保身已天幸，拊己宜自知。開卷顔間厚，復懼來者嗤。朂哉知止足，清白猶可追。
寂寂復寂寂，告老閒居日。徑草高於人，林鳥熟如客。黄卷不釋手，清風常滿室。內顧平生心，無過此時適。
希文健筆鈔韓文，文爲首陽山下人。寧止一言旌義士，欲教萬古勸忠臣。頌聲益與英聲遠，事跡還隨墨跡新。當世宗工復題咏，尤宜率土盡書紳。
從政區區到白頭，一生寧肯顧恩仇。雙鳬乘雁常深愧，野馬黄牛亦過憂。豈是林泉堪佚老，只緣蒲柳不禁秋。始終幸會承平日，樂聖唯能擊壤謳。
老來楷法不如初，試向閒齋習草書。落筆何曾見飛動，彫章早已過吹嘘。伯英比聖功難到，懷素稱狂力有餘。若謂伊余堪繼踵，只應緣木可求魚。
古木含清吹，池上增晚涼。余懷本達曠，聯此傲羲皇。孤鷗可與狎，幽岸足以觴。幸有彭澤酒，便同永嘉堂。潘生起爲壽，王子齊陳章。林端見新月，草際聞寒螿。照水螢影亂，拂筵蓼花香。徘徊戀嘉境，坐使歸興忘。
李杜詩垂不朽名，君能刻意繼芳馨。清才綽綽臻神妙，逸韻飄飄入杳冥。動與四方明得失，時教萬物被丹青。斯文期主宜推轂，無使沉吟向外庭。
芙蓉照水弄嬌斜，白白紅紅各一家。近日新花出新巧，一枝能著兩般花。
誰種幽花傍淺清，含紅怨綠影亭亭。雲歸巫女粧猶潤，浴出楊妃困未醒。好把芳楊臨晚岸，莫教飛片逐浮萍。相看最憶吳船路，萬里芙蓉水滿涇。
出俗皆言爲息機，性靈凈僻似師稀。前山月落夜吟罷，深院菊荒秋講歸。谿霧鎖窗燈焰短，雪風敲竹磬聲微。會期雙闕重相見，應換當年舊衲衣。
早修天爵邀人爵，才近耆年便引年。出處對揚多稱職，始終操履衆推賢。鑑湖賀老非陳迹，荆渚朱公合比肩。此去優游益吟詠，枝江集外別成編。
嘗聞作者善評議，詠雪言白匪精思。及窺古人今人詩，未能一一去其類。不將柳絮比輕揚，即把梅花作形似。或誇瓊樹鬬玲瓏，或取瑤臺造嘉致。散鹽舞鶴實有徒，吮墨含毫不能既。深悼無人可踐言，一旦見君何卓異。萬狀驅從物外來，終篇不涉題中意。宜乎衆目詩之豪，便合登壇推作帥。回頭且報郢中人，從此陽春不爲貴。
編竹狀玲瓏，庭闈盡處中。不由經緯力，安有卷舒功。春晝曾妨燕，寒宵豈隔風。都堂重獻賦，明處憶牢籠。
四明山水饒靈粹，唐有希韓敻出倫。又見賢侯光乃祖，暫還仁里庇斯民。
七十引年遵禮經，君家何事最爲榮。清朝叔姪同辭祿，歸去田園盡列卿。遠近溪山資勝賞，往還舟楫稱閑行。誰知東路賢哉嘆，二阮方能繼此聲。
仇池行館最清虛，按部由茲得柅車。對竹祇宜思穴鳳，臨流不可見淵魚。
狂僧草聖繼張顛，卷後兼題大曆年。堪與儒門爲至寶，武功家世久相傳。
馮亭獻地豹言非，秦間廉頗又不疑。四十萬兵降死後，渾輸括母一先知。
萬古神山入盛談，而今真得對晴嵐。禪門邂逅能留客，茶泛磁甌酒欲酣。
獨無風雅可流傳。
如何九老人猶少，應許東歸伴醉吟。
辨色爭朝咫尺顔。
收得桑榆歸物外，種成桃李滿人間。
人生朝復暮，水波流不駐。去年昨日水，今日到何處。惆悵雨殘花，嫣紅隨水去。花落水東流，識盡人生事。
燈心刺著石人脚，火急去請周醫博。路逢龐公相借問，六月日頭乾曬卻。
旋收黄葉燒青煙，竹榻和衣斗夜眠。粥後放參三下鼓，孰能更話祖師禪。
昨夜黄斑入縣來，分明蹤跡印蒼苔。幾多道德驅難去，些子豬羊引便來。令尹聲聲言有過，錄公口口道無災。思量也解開東閣，留取頭蹄設秀才。
四度逢寒食，江南身未還。二親青草冢，三月子規山。榆柳藏新火，松楸病故關。東風兩行淚，原上夕陽間。
太平天子束戈矛，惟許青旗在酒樓。我有百瓢元帥量，使君酣戰客中愁。
籠雞對窗語，鬬雀繞門飛。
水浸樓臺月，山圍花柳春。宸居一望近，風景四時新。畫舫斷橋聚，清簫夾岸聞。遊人歸去晚，車馬鬧紅塵。
秋入西山爽氣生，煩襟滌盡漸神清。塵埃不到窗扉靜，坐聽幽林一鳥鳴。
壁立石青蒼，鄰溪復枕江。刊銘傳不朽，文筆老無雙。怪樹森圓幄，□□寄□幢。奇蹤□異景，□□□□□。
鑱崖刻石成大像，誰道老僧多伎倆。雖云百尺最高高，應有遊人到頭上。
江南水國春光饒，清明上巳多招邀。花陰連絡青草岸，柳色掩映紅欄橋。歌調謳啞雜吳俗，髻鬟疏削傳南朝。誰憐北客歸未去，楚魄湘魂惟暗消。
江天梅雨晝蕭蕭，送别愁吟白紵謠。處士才高融未薦，騷人魂斷玉方招。自傷櫪驥心千里，空羨冥鵬志九霄。酒罷征鞍迢遞去，不堪回首木蘭橈。
君歸迢遞淮西路，我客蕭條秋浦城。惻惻相看復惻惻，行行送别重行行。途中猿鳥哀聲斷，馬上雲山遠碧橫。富貴窮通俱未決，直傾樽酒沃離情。
南有嘉魚異，常趨四月期。江天專伺至，烟網密爭垂。乍戲汀蘋末，初循水荇湄。競搖輕舴艋，寛罩碧漣漪。占浦搜深藻，空波出素髭。數頭餘赤質，二色類銀姿。貨鬻斯爲切，鮮腴敢暇知。青錢邀價值，華屋市新奇。珠沫緣條煦，霜鱗逐刃墮。扣顱瓊聚骨，剖腋錦分肌。味佐芳菘愜，香參苦筍宜。羮甌融膩玉，膾筯罥寒絲。湘鱓非吾偶，河魴孰與夷。薦新奚尚鮪，稔毒即殊{魚幾}。鱸訝休官易，鯖嫌醒酒遲。自當頻佐膳，所惜易過時。
庾郎真好事，溪閣斬新開。水石精神出，江山氣色來。疏烟分鷺立，遠靄見帆迴。公退資清興，閒吟倚檻裁。
勿嘆從卑位，聊欣適去情。秋風九月急，飛鳥一帆輕。鱠斫江鱗活，杯嘗楚釀清。歡華莫回首，寵辱正堪驚。
靈師殊可尚，頗不類浮屠。託迹雖依佛，留心獨喜儒。風塵倦京洛，水石隱句吳。破寺杉松老，南歸舊隱孤。
杜若谿邊待釣船，怨紅傷翠助鸝鵑。戰回春事青蒲劍，買破韶光綠荇錢。千嶂遠圍芳草國，一江晴浸斷霞天。未知多感多愁客，何處偷尋甕底眠。
江邊又寒食，傖客奈離襟。恨滿王孫草，愁多望帝禽。鷄毬輕薄事，歌酒宴遊心。盡付吳兒輩，惟知屏跡深。
江上寂寥春雨晴，江邊冉冉春潮平。相逢未盡斗酒醉，相送又速孤舟行。篁竹窮鎖秋浦郡，烟波渺隔無爲城。音塵兩地不千里，勿使負君金玉聲。
風簷窣窣燕哰哰，卧對殘芳起鬱陶。乍困遊車春尚在，未扶醒枕日初高。煩腸屢沃痟難解，病髪慵簪癢更搔。欲爲風光輕賦别，正無憀賴染江毫。
惠澤涵濡四海同，微生曾莫預昆蟲。不參品物陶鎔外，獨作窮人蓋載中。深穽已顛猶磷石，危苕將籜更推風。一家寄命嗟無地，何負明神與上穹。
江墅幽居好，當門看水田。鳧鷗閒夕照，秔稻秀原烟。野屐無完齒，山衣有敗肩。遙聞雙闕下，簫鼓樂豐年。
江墅幽居好，南塘枕野亭。菰蒲顫風綠，菱荇蓋波青。繫葦一漁艇，翹烟雙雪翎。相攜二三叟，扶醉不曾醒。
江墅幽居好，谿山數里長。徑通茶塢綠，門枕橘園香。藉石還勝榻，聽松不讓簧。閒遊驚里巷，自作隱淪裝。
江墅幽居好，老農時款扉。濁醪時共醉，野話坦無機。山雨欲到檻，竹風先滿衣。谿南秋更樂，稻熟又魚肥。
江墅幽居好，賓來定不愁。酒醲新出榨，魚活旋離鈎。移席追松影，調琴和澗流。陶然方外樂，名教縶何由。
江墅幽居好，柴關带竹籬。田頭餉耕後，樹裏灌園時。鄰靜鳴秋織，樵閒對野棋。扺巇非我事，大笑引蘇錐。
江墅幽居好，名山對九華。疏篁十餘畝，古屋兩三家。碓下雞争黍，籬根虺逐蛙。水邊閒送目，獨鳥在秋槎。
江墅幽居好，何妨鄙事添。神隨山父賽，筮學野人占。露草牛羊喜，秋霖黍豆嫌。短牆衰柳下，寒水半渠淹。
江墅幽居好，身如醉伯倫。浮名抛可得，荒宴罷何因。酩酊乘籃輿，逍遙岸角巾。人間莫回首，容僞不容真。
江墅幽居好，人閒晚最孤。魚臨谿樹釣，鳥隔水烟呼。野竹掛薜荔，山花睡鷓鴣。畫工能狀出，羞殺輞川圖。
一箔珠簾掩映垂，房櫳清染麝香枝。佳人盼影横哀柱，狎客分光綴艷詩。禁鎖翠明初唱漏，宫窗紅短尚圍棋。長宵且秉歡遊去，無限風情見古辭。
西京千古帝王宫，無限名園水竹中。來恨不逢桃李日，滿城紅樹正秋風。
嚴粧應在繡閨中，似鬭春芳拆曉風。試問夭桃臨碧沼，何如艷質對青銅。
詩筆知名曾苦刻，文章多難久飄流。睢陽縱酒黄金盡，提劍東方暫一遊。
寂寥村郭見寒食，風光更着微雨遮。鞦韆閑垂愁稚子，楊柳半濕眠春鴉。白社皆驚放狂客，青錢盡送沽酒家。眼前不得醉消遣，爭奈惱人紅杏花。
改火清明度，湔衫上巳連。芳辰來屬續，遊事困聯翩。酒帳經旬直，花司併日權。俠兒狂不足，猶恨促春妍。
薰風對拆香心破，浩露雙滋粉面新。油碧車中同載女，菱花鑑裏並粧人。皇英帝子鍾遺艷，琬琰宫姬託後身。誰道獨呈芳瑞晚，也勝常調牡丹春。
池館早來瓦礫存，路傍看取故侯園。身前便作荒凉計，祗樹芳菲不樹恩。
營營學佛徒，皆喜訾吾道。憐師獨異羣，儒藝知探討。誦詩三四章，往往見詞藻。玉璞在琢磨，不難成至寶。知予本好古，身服仁義老。勤請送行詩，安足慰枯槁。别時汝潁路，凉葉經秋早。南遊何當還，江潭無限好。
豈憚河湟遠，男兒效主恩。窮邊人不到，孤戍自分屯。馬放胡沙暖，烽傳塞日昏。軍前初謁帥，戎服走轅門。
嗣皇登位始凝旒，巨盜尋并相印收。漢室有靈誅賊冀，舜廷無患放凶兜。猨狙豈稱周公任，豺虎猶寛巷伯投。願斬都衡謝天下，不然何用正王猷。
汝陰窮掾計何疏，四十無成坐諷書。不務功名師捭闔，獨將仁義守蘧廬。敢同賈傅希前席，况異鄒生託後車。除泥諸公時一醉，等閒猶且忘歸歟。
燈前清淚落衣間，守歲分爲客是閒。老母今春年七十，壽觴争忍對慈顔。
野水岸邊逢草歇，平林烟畔逐花行。雨晴南陌塵埃洗，倍覺風光奪眼明。
水曲臨幽獨杖藜，郫筒香入亂花攜。輕肥不得尋春意，動要笙歌逐馬蹄。
名園雖是屬侯家，任客閒遊到日斜。富貴位高無暇出，生人空看折來花。
閒登朱亥遊俠墓，却望梁王歌吹臺。臺上墓邊芳草綠，遊人心事立徘徊。
君王未到玉津遊，萬樹紅芳相倚愁。金鎖不開春寂寂，落花飛出粉牆頭。
杳杳有時當永恨，依依何處照閒眠。靜臨客枕愁寒雨，遠逐魚篷秋暝烟。纖影乍欹還復立，冷花時結不成圓。銷魂猶憶江樓夜，曾對離觴賦短篇。
莒國丘壟在，莒臺荆棘深。憑高一極目，懷古重傷心。平楚蒼烟暝，遇風白日沈。誰論客懷抱，灌木自悲吟。
纔初看君栽小園，已報新花着桃李。感時睠物情何多，發咏長篇託興比。爲言桃李富花實，君子盛德尤所似。蒨蒨相倚臨芳辰，輔導春功如宰揆。旁有百卉爭妍舒，特煩花匠施劂剞。誇紅鬭紫亦可憐，各事繁華一時爾。繁盛寧將此花同，令人慕翫狂不已。羲和奔御催春歸，祗得銜杯且歡喜。君看灼灼枝上英，半雜泥塵成落蕊。盛衰不獨草木然，人事悠悠盡如此。
臺前流水眼波明，臺上閒雲鬢葉輕。莫把姑蘇遠相比，不曾亡國只傾城。
女郎名字本風流，好與州人作勝遊。倘使此臺呼醜女，汝陰城裏一荒丘。
久約燒林筍，何時會勝園。未嘗清氣味，每厭俗盤飱。漸痛烟犀老，方憐露錦繁。如何玉川子，苦惜籜龍冤。
騎驢登縣門，屑屑復何言。留館竺乾舍，屢攜梅福尊。凶荒岐路梗，冰雪歲時昏。明日别君去，依然蓬跡奔。
監鹺已非職，况復極南之。莫識州名化，徒聞水涉灕。樹驚人面果，俗駭鳥言夷。去去唯強飯，歲還歲可期。
天地開春暉，羣陰争閉之。行行二月路，寒威切人肌。淫雨恣凌虐，淹旬下無時。頑雲掃復合，直向平地垂。蒸人共愁嘆，萬物皆瘡痍。衆木有芳華，摧沮不得施。青苞斂絳萼，同向枝上萎。民麥悲已病，泥中聊參差。嘉穀失播種，雖晴諒胡爲。蠢彼田中氓，豈惟念身饑。州縣責常賦，嗷嗷訴之誰。幸不爲盜起，多應盡流離。吁嗟致此異，其咎安所尸。悒悒窮巷士，屏身伏茅茨。讀書抗前古，得失心頗窺。天理不難究，可以人事知。且欲上其說，懼非己所宜。有職彼尚默，未當僭汝卑。勉汝無妄言，言出禍汝隨。誰識此懷抱，獨自空嗟嘻。
喜得師消耗，從僧問不休。苦吟成白髪，多病寄滄洲。道氣閒尤勝，書鋒晚更遒。相思二千里，阻别十三秋。六合勞生耳，休追萬事不。雲蘿荒舊隱，知友落新丘。想嘆歐生逝，應聞李氏憂。尋思祗如此，必竟欲何求。未即無言問，方期勿藥瘳。終爲嵩少約，築室共夷猶。
痛飲方期數百杯，尋芳何事又空回。花愁酒困春無著，却訝野僧蕭寺來。
蘭薫麝浥輕綃帕，略許攜持又索還。題破白雲深有意，要傳消息到巫山。
南陌一雨後，東風三月天。殘花亂芳草，輕絮散春烟。景色真愁絕，歡悰重棄捐。倀倀有餘恨，醽醁詎能蠲。
萬金期勝賞，三月破穠芳。妬忌巫娥雨，摧殘洛苑香。怨啼甄后玉，寒出貴妃湯。掩斂無聊極，誰來替斷腸。
去年何時君别妾，南園綠草飛蝴蝶。今歲何時妾憶君，西山白雪暗秦雲。玉關此去三千里，欲寄音書那可聞。
從來崖貶斷還期，聞徙警雷衆共疑。却訝有虞刑政錯，四兇何事不量移。
齪齪幽遐地，栖栖會遇人。窮愁艱理勝，羈旅易情親。豈意當漂謫，兹諧卜並鄰。温温窺表粹，晏晏奉嬉嚬。直道談端闢，橫流語下堙。綺文何斐疊，瑰行亦璘玢。敦分初投漆，交言乍飲醇。操心忠義合，開口肺肝陳。共昧隨時理，俱成迷患因。禍來非造次，語及自酸辛。衆奮漂山舌，孤縻坐獄身。詆誣惟腷臆，鍛鍊正逡巡。囚任桐棺躍，冤寧斗劍伸。君牽成狠翟，我患構奸秦。巧縱銛刀筆，幽争誷鬼神。精誠懷皎日，悲憤貫高旻。素誓端清檢，期無取玷淪。斬芻嘗鼓篋，卧藁先書紳。側璧疑曾辨，鈎金法所循。得情奚示喜，伏念不忘旬。粗評三章直，何辭一馬貧。決曹誠自任，司舉仰誰論。膺破藏奸柱，綱埋翦暴輪。存心固慨慕，有位敢希遵。驥騄程初發，虹蜺氣未振。沮磨圭失色，萋菲錦争新。肯或奇虚刃，翻成害實賓。木招孤秀伐，珠掇暗投嗔。跖蹻同非聖，敦犨衆忌洵。棘心終妬蕙，蓬首不羞螓。冶媚皆貍貉，跳梁並狡㕙。不無嫌虎據，的是惡鷹瞵。合力邪攻正，連謀僞訾真。蠅聲移栝榻，蟻漏墊嶙峋。抵玉爲凡礫，摧松作弊神。椎埋眢直墮，排陷堵潜填。卑濕終投誼，愁憂遂放均。籲辜賖蓋幕，照覆隔蟾踆。流落窮山崦，夷猶積水垠。望家惟霣泣，向國祗低顰。艱毒天崩杞，邅危歲在辰。庭幃偏屺岵，伯仲邈瓛璡。愧未鴟夷死，漸如渾敦嚚。睢盱搖尾獸，宛轉曝腮鱗。已歎栖遲郡，尤居寂寞濱。土風傳細碎，心事遘凶屯。城郭周□援，人烟簇野津。賈檣通勁越，商颿徹甌閩。谿婦收菰米，村娃貨竹薪。回頭波渺渺，動足石磷磷。再見來巢乙，頻聞入市寅。滿林垂嘯狖，當面走驚麕。水寺傳將久，沙禽漸欲馴。無心從碌碌，任志守諄諄。早作慵洮盥，宵眠獨歎呻。機床閒筆格，窗牖亂書筠。舊葛那支暑，貧炊莫續晨。未嘗遊井閈，况復出城闉。悒悒危腸潰，昏昏病目瞤。梅蒸衣醭黦，瘴觸面黧皴。未免雞猜鶴，徒希鵲庇鶉。素鵝求庾悦，碧鸛事韋詵。詎識開三雅，奚誰指一囷。歡無官局事，病免府趨塵。避路深藏拙，忘機獨任純。鳶輕饑鸑鷟，駑誚瘦麒麟。瑕謫連城寶，驚疑照席珍。泥蟠蚖肆若，塗曳蝘嘲頻。機弛千鈞絭，剛摧百鍊鑌。慍憂宜悄悄，讒吠更狺狺。漸豆多聞耳，全膠欲語唇。已甘鍾律啞，難鬭釜雷震。近歎非辜者，還稱被譴臻。堪持言自解，姑以命相詢。頓覺窮通外，殊驚得喪冺。豈煩懷魯汶，并說忘岐豳。兹共追隨日，時逢物景春。雜花明浦嶼，細草染郊畛。繡羽來穿柳，粧鬟去采蘋。畫船江汎汎，銅鼓野鼘鼘。荷芰卷生渚，蕪菁秀出壣。叢暄茶正發，秧暖稻初匀。遠去尋芳徑，閒留坐翠瀕。小蠻聊倒榼，獨繭暫垂緡。烟杪聞啼魄，沙壖過祭獱。道宫披古碣，僧閣凭雕楯。滯迹慚魚鳥，歸懷謝茗蓴。誰憐秦逐客，自恥晉縲臣。學憶居州里，文曾力組紃。曾倉祛秕稗，任苑薙荆榛。壯節輕宗慤，奇才轢卞彬。賦毫摛藻繪，詩墨灑玭琳。始角詞塲勝，争馳羲轂轔。戰瘤知景陷，盟手敢他捘。勇俟邀圭爵，功期取鼎茵。鄉書先鶚禰，省薦半龍荀。藝竊登廷試，名叨擢帝宸。闕嚴趨紫貝，陛峻拜蒼銀。變化初飛壁，埏和却在鈞。三年紆選調，一命就陶甄。冗驟司囹圄，卑纔服瓀珉。上寮非遂霸，同列異超珣。介立旁無援，陰排密有夤。隄防雖少戅，坎坷亦多遜。繳已能傷雁，罘仍未放麟。踰年留異域，肆會奉嚴禋。仰問蒼蒼理，難窮蕩蕩仁。良圖君未聘，薄命我方湮。蓬藋何當返，蘭荃自可紉。肴蘇調旨膳，舂稅給租緡。寄傲邱名麥，遺榮野號莘。退藏師李謐，貴顯讓顔竣。躡蹟三高士，追狂六逸民。耕臯營酒秫，樵谷訪琴槆。畚土封花墢，誅茅出果榛。園中持銚鍤，林下設罝罠。至理鵬齊鷃，浮生菌等椿。未甘捐糞土，所幸曳絲綸。南面同堯禹，岩廊即甫申。固應容一叟，鼓腹得還淳。
清讌夜何其，南亭露欲晞。蹁躚霞袖舞，瀲灧羽觴飛。鏤楶搖花落，金璫照月輝。瑤光未西落，休賦醉言歸。
蘋末風休飛閣深，亭亭日御漸流金。火雲接影橫銀漢，水鳥無聲下翠陰。渴想孤山同飲露，煩思楚殿獨披襟。柘漿粔籹都無味，衛玠清羸欲不任。
穹窿臺嶽壓重溟，中起青鴛接福庭。新好天花對雨墜，清涼甘露隔宵零。金繩界道連飛布，碧樹周阿繞翠屏。異日功成解纓去，佇期同擷五芝馨。
樞府多年識相毫，又飛鐶錫出神臯。霞標起處瞻鴛剎，風信平時過鷺濤。月露空濛迷檜檝，天香芬郁濕蘭袍。道猷法窟從茲始，應嘆吾生空二毛。
嶢闕翬飛河漢傍，勾陳遙認赭袍光。九枝火樹連金狄，萬里霜輪上碧璫。匝地行車珠網細，照光晨燎紫沈香。祇開鼇嶺神仙客，再拜雲邊捧壽觴。
鳳簫通碧落，星石辨靈源。
庭下焚香連宿霧，林間鳴佩起棲鸞。
曉陌壺漿滿，春風騎吹長。
賀家湖上天花寺，一一軒窗向水開。不用閉門防俗客，愛閑能有幾人來。
賀監湖邊山斗高，水軒水塢頻抽毫。吟餘清興杳無際，揭蓬聽雨登漁舠。
雲門雪竇阻清賞，怳然目想心如遺。前溪後溪月上處，千山萬山花發時。
灰律何時應，江春昨夜來。細風先動柳，殘雪不藏梅。餘冷迷清管，微和發凍醅。閉門無客到，樽俎爲誰開。
飄然吟魄到鰲山，好句空疏水石間。眼界清虛心不息，浮生能有幾人閑。
赤城千仞聳霞標，聞說精藍近石橋。久向天廚分凈供，忽游人落赴嘉招。逾年華館留禪榻，幾宿輕航兀夜潮。深愧山陰許都講，肯隨支遁出塵囂。
異香穠艷厭羣葩，何事栽培近海涯。開向東風應有恨，凭誰移入五侯家。
老讀文書興易闌，須知養病不如閑。竹床瓦枕虛堂上，臥見江南雨後山。
往年遊海嶠，上徹最高層。雲外疑無路，山中忽見僧。虎蹲臨澗石，猿掛半巖藤。何日拋龜紐，孤峰上再登。
凈名菴下靈巖路，峻壁層崖倚半空。我愛老僧年八十，一生長住翠微中。
清波環繞地無塵，榜署嘉名得意新。若問經綸康濟術，亭中兼有釣璜人。
自恨捲簾人已老。
梅無驛使飄零盡，草怨王孫取次生。
人歸北闕知何日，菊映東籬似去年。
人爲子推初禁火，花愁青女再飛霜。
江涵帝子翬飛閣，山際真君鶴馭天。
翠筠織簟寄禪齋，半夜秋從枕底來。若也此時人問道，涼天捲卻暑天開。
羊公民愛深，原叔復善政。緝祠流聲詩，才德交輝映。
君因山嶽重，汝命鴻毛輕。
止渴當擇水，暫憩須芳陰。
野艇閑撐處，湖天景亦微。春波無限綠，白鳥自由飛。柳色濃垂岸，山光冷照衣。時攜一壺酒，戀到晚涼歸。
宣城花疊嶂，樓前簇綺霞。若非翠露陶潛柳，即是紅藏小謝家。
愛重八九月，登高上下樓。林紅雲白處，寒瀨泊漁舟。
彤庭留不住，歸憶舊山頻。世路都無念，心源養得真。瓊臺棲樹石，碧落應星辰。幾話蟠桃熟，罇前醉過春。
謝塘疏鑿時，滄洲聊可擬。高有智者情，淡如君子旨。秋光夜初永，漁唱幽宜起。白鷺閑不驚，圓荷翠相倚。宛然江上色，孰爲囂塵裏。待月泛潺湲，觀魚戲清泚。樓陰仰窗岫，閣影明霞綺。預想及瓜時，戀戀誠無已。
昭亭載嚴祠，休祐穰穰布。森羅絕澗松，盤屈中阿路。凝眸盼平野，彷彿披寒霧。水遠露微陽，山明照紅樹。數尺漁艇歸，幾點秋鴻度。唯思圜室靜，更禱餘糧富。天末望白雲，帝鄉深所慕。
源分春穀邊，來此自溪徼。雪凍汎其流，潄玉鳴于沼。晴光盪霞影，白浪浮天杪。水木助清翠，景物隨昏曉。汀沙翠荇長，酒市青旗小。憑檻立津亭，歸心逐飛鳥。
下田憐沮澤，環堤圪成雉。堯湯水旱時，蓄洩得專利。泥資數斗沃，場謝千金貴。何物代天工，嘉此老農智。
南國初寒候，扁舟遠客心。歸人出斷岸，晚翼會疏林。漁市臨官道，叢祠蔽木陰。長年多感慨，況此對分襟。
夜浪珠還浦，春泥象印蹤。
奇峰枕高岸，迴合藏雲煙。直上數百仞，倒影浮清漣。民傳舜南狩，向此鳴朱絃。至今萬籟寂，雅韻猶泠然。
茲亭最高時，勢與羣峰仵。層軒一以臨，萬物皆下顧。賡歌音久絕，締構意何古。猿鳥豈有知，騰翔如率舞。
嵌空在山半，天設茲閑敞。清虛生晝白，高迴傳遙響。窮應到真境，憩暫祛煩想。巖石如可耕，此地堪長往。
嶔崟纔數仞，邐迤極幽致。藤蘿與苔蘚，蔓延相□□。青天鍊可補，滄海鞭難至。運物者何爲，並此儕魑魅。
翼翼素王宮，誇倚高峰右。煙雲覆幽邃，樹石叢奇秀。丹青古冕服，赭堊新締構。率土被儒風，九夷信何陋。
四楹倚巖壁，一徑臨臨煙塢。詵詵講習罷，濟濟生徒□。振衣嘉樹陰，浴德青江滸。舞詠自忘歸，何須在鄒魯。
□雲忽上征，簷廡如翬翅。橫經就一隅，負笈來千里。止同矍相圃，□類公□市。靜聽絃誦聲，杳在層巒裏。
飛閣敞東軒，俯瞰長江瀉。晨霞晃梁際，晴虹隱波下。諸生肄業餘，羣吏時享罷。清風四座來，茲焉縱嘉話。
八卦既成列，幽贊天地功。邈哉九聖意，究此□堂中。□機□嚴□，華□□澗松。□□理儻析，欲遊學□蹤。
鑿石導行徑，刊木羅居室。微雲□總戶，青嵐照緗帙。潔士□□堵，志人輕尺璧。況近□山水，勉旃此游息。
冷於陂水淡於秋，遠陌初窮見渡頭。猶賴丹青無處畫，畫成應遣一生愁。
偃息鈴齋度歲華，著書人聖笑聱牙。斯文自信驚天地，吾道誰知繫國家。獨愛杉篁寒不變，更憐江海闊無涯。因思朝市爭名地，何似優游刺史衙。
奥域靈區存物外，獨標台嶺爲絕槩。掩勝潛奇列作屏，堆青寫碧深如黛。彤霞暖影生巖壁，香桂茂陰籠蘚石。赤松子也浪虚閑，白道猷兮太輕擲。曹溪有叟歸其中，風從虎兮雲從龍。乘興正值二三月，坐斷還依千萬峰。花飛飛，日遲遲，清飈𩖼𩖼吹無時。玲瓏八面自回合，峭峻一方誰敢窺。窺來須得乾坤眼，照古騰今謂非間。若能此去副全提，開發人天有何限。
常愛裴相國，式芳塵，斷際高風慕要倫。擬欲事師爲弟子，不知將法付何人。常愛李相國，垂列星，藥嶠深源宅性靈。我來問道無餘說，雲在清霄水在瓶。緬想當時二台輔，出鎮藩維訪諸祖。寥寥浮幻輕百年，落落宏規照千古。今聞仙都賢太守，入政褰帷聲浩浩。英佐一一分化條，文經武緯亦難討。遠遠牋函飛乳峰，選開士兮恢吾宗。覿夜光非震滄海，聆正音豈玩焦桐。徒誇麟龍，自西自東。應排罔象得象，必須覺雄讓雄。今既塞請，還也奇别。茫茫普熱，紛紛下雪。倒流四河，載發枯枿。卷舒立方外乾坤，蹤横挂域中日月。黄頭碧眼知未知，去去憑誰繼清絕。
古有焦桐音，聽寡不在彈。古有陽春曲，和寡不在言。言兮牙齒寒，未極離微根。彈兮歲月闌，未盡昇沉源。少休幾坐花木落，庾嶺獨行天地寛。因笑仲尼温伯雪，傾蓋同途不同轍。麟兮鳳兮安可論，許兮巢兮復何說。秋光澄澄蟾印水，秋風蕭蕭葉初墜。送君高蹈誰不知，如曰不知則爲貴。
君不見，鷲峰勝集，百萬茫茫等閑過，壞衲之外皆清墮。君又不見，熊嶺孤運，歲月索索艱難生，深雪之中有一箇。宛轉流落千餘年，危分嶮布空平闐。弁龍蛇兮眼何正，擒虎兕兮機不全。石窗四顧滄溟窄，寥寥不許白雲白。掣斷金鎖天麒麟，高舉鐵鞭擊三百。猶輕舍，争知也，别有七星光鬭射。風前把欲贈行人，將報不平遶天下。
松不直，棘不曲，誰笑卞和三獻玉。經天緯地太無端，邁古超今亦輕觸。靡羈束，何必云，素範還還，真規復復。栴檀葉落香風清，千里萬里長相逐。
黄梅散席三百載，續焰聯芳事空在。宗兮派分生異端，花兮葉兮太煩碎。韶陽間出多慷慨，權要雄雄曾絕待。曲木據位知幾何，利刀翦却令人愛。近還有箇披老衲，楚甸横身風颯颯。鐡作一尋非等閑，壁立千仞須摧蹋。報君知，江南江北徒纍纍。鼇轉海運兮纖鱗片甲，雷奔電驅兮寸毫尺氂。斯言勿謂存規矩，平不留兮險非取。周行獨立如便休，誰振宏綱照千古。
春雨如膏，春雲如鶴。忽此忽彼，乍休乍作。枯荄離離，維風太遲。幽石片片，遼空亦危。一花五葉兮不相似，獨孤明兮還自知。還自知，歷魏游梁徒爾爲。
白雲無羈，泠淡清奇。雪格未可，鶴態還卑。垂天沃日兮似結不結，爲雨從龍兮後期必期。噫，悠悠忽爾春風吹，南北東西唯我知，誰知菡萏峰前布影時。
萬卉流芳，不知春力。巖畔澗下，蹙紅皺碧。乘興復誰同，孤蹤遠讎敵。君不見五百聖者導雄機，靈峰晦育深無極。寒山老，寒山老，隨沈跡，迢迢此去須尋覓。花落花開獨望時，記取白雲抱幽石。
深巖寂寂披蘭芷，碧霧紅霞映流水。空生别我期未期，絕域殊方擬輕擬。堪笑歸嶺南，奔馳何鄙彼。危急亂抛下，盡云提不起。伊予本自不將來，相送奚憑挂唇齒。旻禪客，旻禪客，師子子，應須落落存終始。君不見古人有言兮，撲碎驪龍明月珠。大丈夫到如此，行行不用頻彈指。
八紘雲靜明寥泬，夜永松堂對寒月。凋殘片葉墜虛庭，泠寂何人立深雪。因憶錢唐郜禪者，十載巖栖曾未下。分飛誰謂絕相同，遠念冥冥欲奚寫。忽聞赴請之仙都，聲光藹藹登清途。孰云天驥驟方外，自笑大鵬離海隅。乾坤窄，乾坤窄，湛盧潛射斗牛白。茫茫無限未歸人，到必爲時除點額。
雲蘿杳杳藏巖曲，碧疊清飛冷相促。瘦藤輕衲休便休，短焰殘芳續何續。禪家本自冥羈絆，洲渚園林曾不憚。十影神駒立海涯，五色祥麟步天岸。君看取，君看取，匝地茫茫有誰舉。瓴甋頻磨如未回，爲吾深憶盧公語。
名之基，實之蒂，深兮固兮宛相繼。古之名也在希聲，今之實也同浮瞖。子州善卷之流也，堯驅舜馳讓無暇。歸兮歸兮歸不歸，到頭未出冥冥者。吾徒孰謂標奇絕，動靜憑君試甄别。葉零零兮秋暮半凋，花片片兮春暖齊發。暹禪老，暹禪老，意曾高。曠排沽待，忽致譏褒。天人列請兮屢輕笑，祖佛位卑兮還擬逃。我恐逃之逃不得，大方無外皆充塞。茫茫擾擾知何極，八面香風惹衣裓。
吴山碧，楚江碧，吴楚悠悠興何極。一尋寒木自爲鄰，三事秋雲更誰識。乾坤不是無知已，玉石休云辨真僞。待時沽譽漫淪生，晦跡韜光亦何意。春風急，春風急，八駿奔馳追不及。南北東西把定時，爲君直上孤峰立。
厇訴金毛師子子，栴檀林下青莎裏。置也置也威自全，一出六出眉剔起。非擬擬，知幾幾，星流不問三千里。天外風清哮吼時，爲君吸盡西江水。
巖竇宵寒擁山帔，月高古木霜禽睡。西庵禪者來扣門，别我凌晨下層翠。欲留不可留，寫意不及意。屈眴迢迢安足云，花偈聯聯太容易。君不見劉陽叟，絕希冀，送人只道無他事。行行會有知音知，何必清風動天地。
海山孤僻非蓬島，霧泠雲深松桂老。有客凝冬何太高，巨野宵征苦相討。巖房杳杳凌寒空，冰霜落落分譚叢。誰云百城沉古月，自笑八面生清風。俄然别我還歸去，惠理之徒望回馭。重重無盡樓閣門，到必爲時略輕據。
衲卷殘雲，風高絕鄰。倚天照雪，堪抗要津。八紘極目兮春山若黛，九野縱步兮汀草如茵。三十四老未輕識，澟然方外奚相親。
霜葉凋殘，巖風凜寒。彼之禪老，忽下崇巒。衲有雲兮曾卷未卷，琴無絃兮解彈不彈。迢迢既行，宜聼斯語。明暗路岐，生死洲渚。而今而後知不知，頺綱委地憑誰舉。
春色依依，襲爾原草。春風浩浩，拂我窗牖。念此分飛，贈無瓊玖。片片亂飄巖上梅，條條縱舞溪邊柳。澄禪澄禪聽斯言，古也今也行路難。知之者石火星流未急，不知者龍驥步驟曾寛。看看，孰云平地起波瀾。
少林風規，何太蕭灑。籠古罩今，睥真睨假。誰云發機射虎，自笑品類觀馬。劍客茫茫不要呈，甑人往往須擒下。儔禪儔禫，崢嶸象駕。
正法眼，絕塵沙。二三四七，水月空花。千燈續焰曾間，五葉分披未葩。君不見卷蓆百丈，掩耳丹霞。龍行虎步爭孤立，盡同雲雨去無涯。文禪文禪，騰煥吾家。
曹溪流，非止水。一點忽來，千波自起。直須釣鼇釣鯨，莫問得皮得髓。君不見石頭有言兮，聖不慕他，靈不在己。成禪成禪，誰家之子。
我年老大，心力衰微。贈别無語，冥同振飛。因思古之送人有言，吾不知其殊途同歸。獨愛新豐，曲騰清輝。寸草不生千萬里，出門春色共依依。
寶非寶，日杲杲。上上機，無處討。赤水求來何太狂，荆山覓得苦相惱。不惱不狂排夜光，險惡道中爲津梁。
道之冥機，一何相守。汝競光陰，我親蒲柳。毋厚弁之奪席，毋薄愚之誦箒。深思彼伐木丁丁之聲，照古照今兮宜善求友。
春雨濛濛，春風𩖼𩖼。動兮靜兮，匪待時出。雲霞閑澹作性，金鐡冷落爲骨。知我者謂我高蹈世表，不知我者謂我下視塵窟。道恣隨方，情融羈鎖。紫栗一尋，青山萬朵。行行思古人之言，無可不可，南北東西但唯我。
黄金爲骨松爲姿，道高曾鄙天人師。有言遺我千古奇，無人知，石虎吞却木羊兒。
誰當機，舉不賺，亦還稀。摧殘峭峻，銷爍玄微。重關曾巨闢，作者未同歸。玉兔乍圓乍缺，金烏似飛不飛。盧老不知何處去，白雲流水共依依。
石本落落，玉自碌碌。古之今之，一何𧬊速。師子不咬麒麟，猛虎不食伏肉。君不見洞庭孤島煙浪深，木馬追風有人識。
極目生晚照，溪雲偶成朵。大樸曾未分，青山自唯我。
極目生晚照，遠樹籠微陰。誰知清淺流，别有滄海深。
極目生晚照，幽情眷蘭芷。白蘋葉裏風，不在秋江起。
極目生晚照，步影何遲遲。歸禽古木中，相對頻相窺。
極目生晚照，蓬萊匪仙境。釣得十二鼇，重來謝孤影。
一住翠峰頂，兩見溪草綠。不知朝市間，幾番生榮辱。蕭條巖上雲，冷淡水邊竹。報誰歸去來，向此空踟躅。
常憶在廬山，隨時寄瓶錫。五百與一千，聚頭同遣日。猿攀影未回，鶴望情還失。教他王老師，癡鈍無處覓。
時雨灑如膏，萬卉皆滋益。枯根甘自休，也似春無力。耕夫曉尚眠，蠶婦夜多息。從兹家業荒，共落風塵跡。
金闕路曾遙，行行直開泰。石房雲未閑，杳杳若相待。高蹤逾履冰，何人不傾蓋。早晚承帝恩，再卜林泉會。
春雲情既高，片段飛虛碧。去留機未消，今古望還積。澄澄天影回，杳杳地形直。别夜共相思，誰栖此泉石。
夏雲多奇峰，乾城冷相映。借問諸禪僧，那箇堪憑定。乾城高鎖月，夏雲欲爲雨。若謂非全功，子細看規矩。
空巖暖律回，極目望還普。數點方外雲，幾處人間雨。寥寥滄海月，依依少林祖。去必示勞生，清風立千古。
雨從何來，風作何色。龍門萬仞，曾留宿客。進退相將，誰遭點額。
風作何色，雨從何來。不用彈指，樓閣門開。波波稜稜，南方未回。
松風清未休，水月淡相對。去來非等閑，必許孤雲會。
三三九九八十一，一一觀風隨召出。千古有誰同共知，一毛師子衆毛畢。
九九八十一，大勳不豎賞。若謂無詨訛，金剛曾合掌。
空巖清夜坐，蘚徑積深雪。瞑目思古人，徹曙落殘月。童敲石磬寒，猿挂枯枝折。杳杳無限情，分明向誰說。
邊雁影邪，寒蟬聲速。乘時毳流，遠别巖谷。林驚一葉兮微風觸袖，水肅百川兮片月在目。因憶象骨老師曾送人，行行不謂抽金鏃。
曉天雲靜濃霜白，千峰萬峰鎖寒色。驪龍失珠知不知，無限平人遭點額。
春風何蕭蕭，和雨復兼雪。坼花功未深，偃草勢曾烈。毗城癡愛老，怯寒對清拙。襄巖影響士，難御同孤劣。鼇峰人不來，柴門亦休閉。松頭栗鼠下，時把藤牀囓。庭際霜禽歸，屢啄雪錢缺。一旦春風息，暖日生林樾。幽徑磐百上，拄筇行且歇。無絃兮莫彈，有語兮存舌。冷落流水聲，古之若爲說。凋殘早梅樹，今之若爲别。俯仰身力輕，翻憶春風切。爲吾吹却塵，欲革分岐轍。爲吾吹却雲，欲問遼空月。不知天地間，堪爲誰交結。
大雄孤頂曾遐舉，偏索諸方誰敢拒。乳竇峰前捋虎鬚，再得完全又歸去。
古策風高瓶浪闊，春雲片段分清絕。金盆后夜孤頂寒，去去誰同落殘月。
擇木有靈禽，寒空寄羽翼。不止蓬萊山，冥冥去何極。
栴檀葉落雨初歇，天外風清亦何别。後夜蓮城溪月寒，孤光誰共倚寥泬。
石徑通巖竇，引步藏欹側。蓬萊人不來，掃盡蒼苔色。
飛瀑千萬層，五月狀冰雪。將期雲霧開，永夜對孤月。
霜花一鑷中，玉童摘未摘。斯言如不聞，千古動愁色。因憶商山吟，在烏如在白。
咄咄休强名，芻狗亦爲累。寂寥金粟身，曾未求諸己。
陜府鐡牛却知有，春秋幾幾成過咎。一身還作二如來，黑白不分辨香臭。
天地不仁，萬化蠢蠢。若謂非緣，竹何從笋。髮兮髪兮，黑白是凖。
雪水遶松檻，遲遲結清淺。病眼時懶開，幽情況難遣。故人久相别，飛文屢慚靦。仰謝十二峰，分照月如翦。
霜竹凝寒攜九節，銅瓶浪鎖千溪月。天上人間不自知，行行誰共分清絕。
巖桂風清香露滴，定起高秋映虛碧。斷雲不是歸帝鄉，飛落人間有誰識。
門外春將半，巖冰暖有聲。玄沙曾未到，虛得偃溪名。
門外春將半，青青野色分。桃花開欲盡，無處覓靈雲。
門外春將半，羣芳鬭盛時。鄰家有庭柏，諸祖共相知。
門外春將半，幽禽語共新。寶陀巖上客，應笑未歸人。
勝游生末跡，杳自狎時羣。卷衲消寒木，揚帆寄斷雲。曙瓶花外汲，午磬浪邊聞。别後石城月，依依遠共分。
知方流古意，雲樹别諸鄰。月不澄微水，山應立是塵。靜空孤鶚遠，高柳一蟬新。欲究勞生問，歸思莫厭頻。
不見古君子，因循又隔秋。浮生多自擲，好事更誰留。碧巘高沉月，寒雲靜鎖樓。宗雷何處是，白鳥下汀洲。
海國浮輕檝，悠悠興未闌。草隨春岸綠，風倚夜濤寒。沙鷺宜相狎，霜蟾望更寛。河聲西聼日，誰得共雲端。
乘興攜多士，遲遲傍水濆。春山不在目，啼鳥共誰聞。片石寒籠蘚，殘花冷襯雲。只應融老輩，庵際境猶分。
五六皆名出，飄花獨見稀。若教同一色，還似負羣機。玉馬猶空說，銅駝轉更非。爭如千萬里，相對共依依。
荷策來尋我，泛舟思舊山。不知何處月，相照在深灣。風助秋濤急，雲兼野樹閑。到時如請益，先憶趙州關。
大禹不知鑿，來源亦自成。色應鄰衆白，聲合讓孤清。遠勢曾吞海，飛流未噴鯨。靈槎如可泛，天派問歸程。
荷策下丹嶂，紛紛雪正飛。浮生誰未到，舊國自重歸。雲背猿聲斷，天遙鶚影微。蓮城古風月，又得振清機。
雪霽蓮峰頂，孤禪起石牀。向時機自絕，異域路空長。啼狖衝寒影，歸鴻見斷行。後期無定跡，煙水共茫茫。
重林冥坐久，引望復遲遲。煩暑未消日，涼風來幾時。天雲飛積火，巖溜散垂絲。欲擬相尋去，浮生已共知。
客從遠方來，遺我徑寸璧。中有四箇字，字字無人識。清涵鯨海寛，冷射蟾輪窄。今朝呈似看，請道末後句。
覿面相見，不在多端。龍蛇易辨，衲子難瞞。金槌影動，寶劍光寒。直下來也，急著眼看。
對揚殊特本同參，誰自遼空强指南。今古不存師弟子，一輪秋月印寒潭。
麟龍不爲瑞，草木生光輝。三尺一丈六，且同攜手歸。慚爾懲世師，巍巍何巍巍。
印空印水印泥，炳然字義還迷。黄頭大士不識，敢問誰得親提。
印泥印空印水，匝地寒濤競起。其中無限麟龍，幾處爭求出嘴。
印水印泥印空，衲子不辨西東。撥開向上一竅，千聖齊立下風。
劫火曾洞然，木人淚先落。可憐傅大士，處處失樓閣。
德雲閑古錐，幾下妙峰頂。喚他癡聖人，擔雪共填井。
祖佛未生前，已震塗毒鼓。如今誰樂聞，請試分回互。
宛轉復宛轉，真金休百鍊。喪却毗耶離，無人解看箭。
翠羽立高枝，危巢對落輝。碧潭千萬丈，直下取魚歸。
潦倒雲門泛鐡舷，江南江北競頭看。可怜無限垂鈎者，隨例茫茫失釣竿。
一葉飄空便見秋，法身須透閙啾啾。明年更有新條在，惱亂春風卒未休。
六合茫茫競不知，靈山經夏是便宜。虛堂夜靜無餘事，留得禪僧立片時。
清光欹月不相饒，堆積虛庭卒未消。爲瑞爲祥也難得，不知誰解立齊腰。
把斷重津過者艱，擎扠須信髑髏乾。藿山到後知端的，同死同生未足觀。
竿木隨身老作家，逢場作戲更難加。謾人謾我無人會，水長船高眼裏沙。
本無迷悟數如麻，獨許靈雲是作家。借問偏參諸祖客，不知何處見桃花。
義列緣生笑未聞，孰呈布鼓向雷門。金剛鐡券諸方問，報道三千海岳昏。
玉轉珠回祖佛言，精通猶是污心田。老盧只解長春米，何得黄梅萬古傳。
霏霏梅雨灑危層，五月山房冷似冰。莫謂乾坤乖大信，未明心地是炎蒸。
雨過雲凝曉半開，數峰如畫碧崔嵬。空生不解巖中坐，惹得天花動地來。
牛頭峰頂鎖重雲，獨坐寥寥寄此身。百鳥不來春又過，不知誰是到庵人。
圖畫當年愛洞庭，波心七十二峰青。如今高卧思前事，添得盧公倚石屏。
踞地盤空勢未休，爪牙何必競時流。天教生在千峰上，不得雲擎也出頭。
居士門高謁未期，閑隈巖石且相宜。太湖三萬六千頃，月在清波說向誰。
休向千峰過好時，白雲高卧趣還卑。塗中無限未歸客，不待相依更待誰。
七百甲子老禪和，安貼家邦苦是他。人問西來指庭柏，却令天下動干戈。
千聖靈機不易親，龍生龍子莫因循。趙州奪得連城璧，秦主相如總喪身。
太古清音發指端，月當松頂夜堂寒。悲風流水多嗚咽，不聼希聲不用彈。
帆挂澄江雨霽時，綠鋪春岸草離離。定乾坤句輕相送，逢著知音舉向伊。
孤雲徒自類行蹤，高指金華思不窮。日暮輕帆映秋色，沙禽啼斷一江風。
婺溪烟景稱生涯，輕泛蘭舟意未賖。八詠清風好相繼，碧雲流水是詩家。
太白峰前舊隱基，杉松寒翠滴無時。經年抛却又歸去，再聼巖猿祇自知。
選佛選官應在我，難兄難弟不唯他。汀花岸草芳菲日，遠遠清風爭奈何。
春風吹斷海山雲，别夜寥寥絕四鄰。月在石橋更無月，不知誰是月邊人。
本是釣魚船上客，偶除鬚髪著袈裟。祖佛位中留不得，夜來依舊宿蘆花。
拾翠尋芳烈夜燈，蘆芽穿膝笑無能。飛泉泠淡與誰聼，空落斷崖千萬層。
路岐長草带青青，雲片相兼野思生。多謝春風莫吹散，等閑爲蓋贈君行。
莎蘿雨滴蒼苔痕，前峰後峰啼斷猿。攜筇别我下層翠，何處靜敲仁者門。
古松吟遶石磷磷，湯惠休辭豈易聞。紅葉寫成藏不得，暮風吹斷碧溪雲。
飛泉列岫壓窮野，冷碧寒青光鬭射。片雲片石何太高，爲誰留在長松下。
古藤枝，寒索索。方倚靠，又拈却。海闊天遙非等閑，風前曾共孤雲約。
瘦藤春雲深，天涯去無侶。時笑野泉聲，似共流鶯語。落落風規今古情，相逢會有知音舉。
永夜潛思槁木身，蓬仙門館漸經旬。雖干清政爲高客，爭奈白雲無主人。巖瀉瀑泉機未息，雨零寒葉夢猶頻。此時賢宰容歸去，古像焚檀祝有因。
涼飈新葉墜巖陰，禪起高秋别翠岑。孤月冷光清有興，斷雲閑影合無心。瓶分吴浪情何極，鉢化膺門道更深。好是却迴舊房日，倚欄同看橘鋪金。
平旦寅，朕兆之前已喪真。老胡鶴樹慚開口，猶舉雙趺誑後人。
日出卯，萬國香花競頭走。邯鄲學步笑傍觀，豈知凶禍逐其後。
食時辰，大嚮那堪列主賓。維摩香飯本非設，怪他鶖鷺獨生瞋。
禺中巳，荆棘園林徧大地。南北東西卒未休，金剛焰復從何起。
日南午，寥廓騰輝示天鼓。鬰頭藍已定全身，何假周行誇七步。
日昳未，碧眼胡來欺漢地。九年計較不能成，剛有癡人求斷臂。
晡時申，急急逃生路上人。草鞋踏盡家鄉遠，頂罩燒鍾一萬斤。
日入酉，室內覆盆且依舊。塵塵彼彼丈夫兒，井中之物同哮吼。
黄昏戌，寰中不礙平人出。瓦礫光生珠玉閑，將軍豈用驅邊卒。
人定亥，六合茫茫誰不在。長空有月自尋常，霧起雲騰也奇怪。
半夜子，樵唱漁歌聲未已。雨花徒說問空生，高枕千門睡方美。
鷄鳴丑，貴賤尊卑各相守。忙者忙兮閑者聞，古今休論自長久。
巖泉高鎖黄金宅，衲卷秋雲古標格。離歌誰贈欲行人，偏界同爲一宿客。春色依依日杲杲，南北東西好看好。閙市拶笑嬌尸迦，草頭青點俱胝老。呵呵呵，人間天上不知他。糲竭節有頂門眼，歸去清風拂薜蘿。
水月拈來作者殊，東西南北謾區區。也知金粟李居士，端坐重城笑老盧。咄。
山萬重兮水萬枝，堆青流碧冷便宜。筭來免得生遙恨，不在詩情在祖師。
露冕民謠物物成，江山千里古風清。曹溪客是無機者，日在深雲聽頌聲。
蒼蒼德也亦如斯，政化全歸副倚毗。十萬人家寫春色，不知誰解立生祠。
千尺巖泉噴冷聲，草堂雲淡竹風清。蒲團時倚無他事，永日寥寥謝太平。
蘿龕蘚室狎猿猱，忽捧綸言挂紫袍。恩大不知何以報，五雲天上望空勞。
故國休言萬里程，爲官爲釋且分明。道存不必曾傾蓋，俱有清風匝地生。
虎角深藏不待時，全機曾許雪林知。如今百越拈來也，草偃風行是信旗。
千峰影裏葉初凋，極望還將慰寂寥。也謂毫端不相隔，秋雲秋水奈遙遙。
海嶠生片雲，有時忽如蓋。不挂飛來峰，悠悠擬何待。
白蘋汀是舊家鄉，歸興蘭舟泛渺茫。日暮沙禽啼欲斷，不知誰在碧雲房。
甘蔗流苗應刹塵，覺場高發利生因。紫金蓮捧千輪足，白玉毫飛萬德身。孤立大方資定惠，等觀含類捨怨親。挨星相好中天主，匝地名聞出世人。螺髪右旋仙島碧，月眉斜印海門新。鸞翔鳳舞非殊品，象轉龍蟠絕比倫。瓔絡聚中騰瑞色，花鬘影裏奪芳春。慈儀戀望知何極，梵德言辭莫可陳。胸字杳分無量義，頂珠常照百由旬。雙林孰謂歸圓寂，坐斷乾坤日見真。
後得智生功德聚，大悲留演潤禽魚。貫花雖自科千品，標月還歸理一如。過量劫應期廣布，刹那心合未忘書。四衢道內抛紅焰，五欲波中綻白蕖。排斥衆魔登壽域，引攜諸子下安車。義天星象熒熒也，辭海波瀾浩浩歟。違背此恩難拯拔，遭逢末世豈躊躇。聞來半偈須相斆，惜去全身莫共居。飛辯恨曾虧激問，頤幽欣且免長噓。生生頂奉輝心鏡，廓照塵勞信有餘。
方袍圓頂義何宣，續焰千燈豈小緣。花雨座前猶滯相，虎馴庵畔尚稽詮。巖栖塚宿難依望，鶴貌雲心迥灑然。寶杖夜鳴寒嶠月，銅瓶秋潄碧潭煙。名標練若澄諠猾，迹念昏衢警睡眠。林下雅爲方外客，人間堪作火中蓮。情高不是超三際，道在非同入四禪。浮世勉誰知逝水，深峰甘自聼飛泉。苾蒭草馥僧祇後，玳瑁盂傳古佛先。珍重覺皇有真子，坤維高步列金田。
枕簟雲作屏，必固黄金宅。軒窗月爲晝，豈止虛生白。麟龍愧頭角，鵰鶚慚羽翮。庶擬羣類心，在寛如在窄。
文柄誰持合自持，憂民風槩乍清羸。禪林草藥如爲效，願見皇家急詔時。
聖君鴻業在扶持，日角龍章固不羸。摛藻玉堂歸未晚，百花開赴御筵時。
賢才當召試，彪炳對吾君。千古不遺恨，八元應主文。岸花明列斾，天籟拂微雲。後夜觀垂象，中台位已分。
中峰深且寒，欹接海邊島。松凋不死枝，花坼未萌草。飛瀑吼蛟宮，幽徑分鳥道。伊余空寂徒，浮光寄枯槁。冥遊天地間，誰兮可尋討。孤立雲霞外，誰兮可長保。兹來仁者來，還稱太白老。荷策扣巖扃，重席展懷抱。示我商頌清，休誇郢歌好。報投慚抒辭，難以論嘉藻。
玲瓏巖古寺，冠乎明越境。海眼通洌泉，天心聳危嶺。嘗游興未闌，遐想神忽凝。彼士真覺雄，相鄰不孤迥。吾愛濟横流，孰云煩慮屏。吾愛整頺綱，豈止浮根靜。棲梧瑞九包，追風駿十影。顧我不爭衡，與誰閑鬭茗。乘時既磊落，照世非昏暝。佇爲王者師，三千統摩頂。
武陵山水何秘邃，元化功兮不容易。壇曾善卷韜龍光，洞亦桃花副麟趾。仍思昔日吾祖浩浩提綱宗，消息曠斷寰宇空。又聞高大舜讓公器，祥瑞却生蘆葦叢。人由境兮冥道德，境有人兮分玉石。臻禪本自偃殊方，忽向其中誕孤跡。迢迢海甸來尋我，一十二年同冷坐。羽翼摶風今是時，拂盡天雲乃飛過。
百草頭，何太極，重與禪徒下錐刺。雲門俱字好參詳，雪峰輥毬亦端的。黛非青兮藍一色，辰錦砂兮敢言赤。紫羅帳裏有真珠，曹溪路上生荆棘。還會麽，此時若不究根源，直向當來問彌勒。
如何是賓中賓。云滿面埃塵，又曰噫。
賓中之賓，少喜多瞑。丈夫壯志，當付何人。
如何是賓中主。云兆分其五，又曰引。
賓中之主，玄沙猛虎。半合半開，唯自相許。
如何是主中賓。云月带重輪，又曰收。
主中之賓，温故知新。互換相照，師子嚬呻。
如何是主中主。云大千捏聚，又曰掲。
主中之主，正令齊舉。長劍倚天，誰敢當禦。
賓主分不分，顢頇絕異聞。解布勞生手，寄言來白雲。
七八既難，直須教透。來不在前，去不在後。麤細自看，緊緩相就。一日圓成呈似君，想得諸方未知有。
六月干江水似秋，片帆高挂岸雲收。行行莫謂朝天闕，況倚文星在巨舟。
溪山春色映雲袍，愛住隍城意轉高。翻笑忘機自安者，不能垂手入塵勞。
紅芍藥邊方舞蝶，碧梧桐裏正啼鶯。離亭不折依依柳，況有春山送又迎。
祖域高親日未央，家林歸去意何長。舊交不識初相見，曾振滄溟奪夜光。
石橋雲瀑冷相侵，蘚徑蘿龕入更深。却羨搘筇遠歸去，半千尊者是知音。
百越江山冠九州，如屏還愧謾相褒。惠休此去多吟賞，嬴得清風價轉高。
乘興飛帆别翠峰，水光春靜冷涵空。到人若問曹溪意，祇報盧能在下風。
禪石飛流濺碧莎，利生還喜下雲坡。途中若立三千客，剔起眉毛不在多。
栴檀林裏振金毛，四顧清風拂幾遭。曾許全威作雲雨，不知何處是塵勞。
雲衣輕拂下層巒，松檜生風觸袖寒。誰問親游乳峰意，百千年後與誰看。
碧岫層層列杳冥，漣漪環遶賁寒青。韜藏未識古君子，空仰嘉聲過洞庭。
五色祥麟白月輪，乘時應不念離羣。松根石上未歸日，誰看暮山飛斷雲。
遠遠飛來一幅書，愈風誠重復何如。相逢相見未期日，目斷千山插太虛。
古之别，今之别，目對春江倚寥泬。三樹兩樹啼斷猿，千峰萬峰落殘雪。花濛濛，雨濛濛，坤維步步生清風。
曾來芳樹幾回飛，煙靄初晴又見伊。巧語向人莫相笑，知音知後更誰知。
舶主船中寄惠持，雲霞無跡共依依。海山見說多嘉賞，莫便因循忘却歸。
國器難藏孰可知，攜來書劍莫遲遲。明年桂籍登文陣，奪取龍頭更是誰。
靈殘春島路迢迢，水靜雲開見碧霄。别後誰同此深意，祇應孤月共寥寥。
四大假合非虛妄，儱儱侗侗爲二相。東西南北不相知，留與衲僧作榜様。
臨行情緒懶開言，提唱宗乘亦是閑。珍重導師并海衆，不勝依戀向靈山。
雪老當年曾入嶺，真禪今日又思鄉。孤帆隱隱曾唯我，月照夜濤空渺茫。
春風𩖼𩖼花正飛，紅霞碧靄籠高低。越山日暮少林客，應聼子規深夜啼。
水中得火旨何深，握草由來不是金。莫道莊生解齊物，幾人窮極到無心。
遠念依依闕附書，還同秋水淡相於。沖雲況是曾無定，幾掩寒蟾出太虛。
極目春光水照空，岸莎汀草碧茸茸。三千里外生靈望，獨倚寒藤振祖風。
門外春將半，閑花處處開。山童不用折，幽鳥自銜來。
門外春將半，閑花處處開。山童曾折後，幽鳥不銜來。
雪带煙雲冷不開，相思無復上高臺。江山況是數千里，只聽嘉聲動地來。
千朵危峰杳靄間，石房長带瀑聲寒。鳥啼花發尋常事，松本青青雪裏看。
千峰雨雪時，别我情何極。不知天地間，更有誰相識。
曉天雲靜冷涵霜，滿檻風清敵夜光。莫謂座間人不識，孤明孤影射虚堂。
藥病相治見最難，百重關鎖太無端。金鵝道者來相訪，學海波瀾一夜乾。
側翼雄飛天勢闊，電閃星流太輕脱。南北東西相對看，千里萬里阿喇喇。
不是幡兮不是風，衲僧於此作流通。渡河用筏尋常事，南山燒炭北山紅。
不是風幡何處著，新開作者曾拈却。如今懵憧癡禪和，謾道玄玄爲獨脚。
春光冉冉岸煙輕，水面無風釣艇横。千尺絲綸在方寸，不知何處得鯤鯨。
嘔啊唱與那鳴咿，百草拈來鬭不知。日晚騎牛未歸去，指前坡笑又噓嚱。
巖房高下折寒梅，極目寥寥雁影回。相别相逢竟何事，一聲江上發春雷。
經旬抱疾阻春霖，莎砌重重蘚暈侵。曾約偕游未能得，暮山空鎖碧雲深。
雲籠碧嶂月籠臺，此去城中早晚迴。不爲佛光謁韓愈，問君何事出山來。
雪裏梅花見早春，東西南北路行人。不知何處圓蟾夜，同念山頭老病身。
民瘼求來吏放閑，萬家深夜啓重關。齋中既是清涼國，應笑支公别買山。
垂垂甘自養衰殘，度歲無人到竹關。何幸文星枉嘉什，殷勤相喚出層山。
華野非殊古所難，得安閑處未爲安。大方無外誰相到，空笑重雲鎖碧巒。
清風凜凜字人官，堪對彌天釋道安。不日歸朝狎鴛鷺，也須音問寄層巒。
澄江依棹碧光流，風冷蒹葭雨乍收。别夜新吟許誰約，白蘋汀上月陵秋。
韶石曾披此性靈，三年孤與急流爭。永嘉舊隱今歸去，堪聽海濤中夜聲。
少室傳來兔角杖，千聖護持爲頂相。虎踞龍蟠勢未休，雲影山形冷相向。有時閑倚在虚堂，寥寥匝地凝秋霜。有時大作師子吼，德嶠臨際何茫茫。今日提來還不惜，分明普示諸知識。解拈天下任横行，高振風規有何極。
君不見行路難，亦容易，握草爲金不爲貴。難曾平地湧波瀾，易復到處列祥瑞。堪笑堪悲能幾幾，天上人間立高軌。兄弟十字越參星，一義同心淡秋水。因憶韶陽古風骨，石火雷光遲出沒。隔身之句是程途，扣門之問非窠窟。殷勤報君君記取，方外周游看爪距。虎狼叢不遇知音，剔起眉毛便歸去。
道義相資復是誰，巖房深夜思遲遲。海山雲靜見孤月，高照婺城人不知。
古路枝分列洲渚，綱兮領兮若爲舉。病眼方開忽送人，落花驚斷山禽語。親禪客，親禪客，行復行，獨步坤維消此情。
瘦藤清到紫方袍，閑步坤維意轉高。若到慎江人借問，金輪王子是吾曹。
天倫曾重意難分，爭奈孤蹤若斷雲。去去休同亮禪者，西山一入杳無聞。
元化功深陸羽知，雨前微露見鎗旗。收來獻佛餘堪惜，不寄詩家復寄誰。
乘春雀舌占高名，龍麝相資笑解醒。莫訝山家少爲送，鄭都官謂草中英。
皎潔離雲鶴夢時，孤光還與雪相宜。金盂後夜重垂影，拂盡天風不自知。
瘦藤輕屨蘚衣并，路過危峰截杳冥。若到金華拂雲霧，不應容易見文星。
故國不是阻天涯，花木光中見獨歸。蜃水鄞江人莫問，月分春浪冷依依。
德不孤兮必有鄰，四明留住是因循。如今高步錢塘境，只許靈山箇老人。
朱冠青戢雪爲毛，不近鸞凰意亦高。放你雲林莫迴首，如今何處是仙曹。
别我遊方意未論，瓶盂還喜到雲根。舊巖房有安禪石，再折松枝拂蘚痕。
七尺巖藤握便行，舊山歸去幾多程。相逢忽問迢迢意，應發春雷動地聲。
峨峨太白峰，倚翠列霄岸。羨君乘興歸，凭欄與誰看。
少微星出古風還，匝地聲光不掩關。三館峻遷同陌路，九華高卧是蓬山。巖莎步入祥麟稳，海樹飛求白鳳閑。祗恐致君休未得，蒲輪重到薜蘿間。
出城四十里，古堰若天外。飛棹清淺中，孤影自相對。
老病還同葉半凋，經旬門掩夜蕭蕭。海城都護曾垂訪，一片清風慰寂寥。
洞庭乳竇皆泉石，抱疾何緣寄幽跡。曾列狂機一二三，東山西嶺非相識。屈指嚬眉不可尋，雲飛雨散空沈沈。如今轉覺流年隔，强把冥悰苦搜索。縱止言欺白雪辭，寧忘笑與黄梅客。朴禪者，朴禪者，珠月有光慚照夜。
浮圖之子，履道爲貴。天兮地兮，何泰何否。動無飾非，靜還雕僞。辭也云行，後生可畏。
當時臨際辭黄蘗，或指河南或河北。英禪此日下中峰，機案曾焚笑仍則。九包一角慚稱瑞，導月觀星亦非意。爭以韶陽振古風，半途未肯還希冀。歸去來，歸去來，飛泉浩浩聲如雷。
愧爾求師，爲吾弟子。學雖無聞，道亦可擬。平飛辯月，照復流水。斯意斯言兮如不忘，行行𩖼𩖼兮步蘭芷。
春色未深，興無遲早。瓶謝九江，峰尋五老。到日攀蘿獨上時，依依莫忘海山腦。
石橋多古跡，路嶮少人過。如同白日閑，冷拂青苔坐。寒老若相逢，爲吾略嘲破。
野水春山，風光極目。千里萬里，太遲太速。絕域澄澄兮非犀炬可照，希聲杳杳兮非鳳膠可續。葉落花開知不知，人天景行爲高躅。
丫角女子白頭絲，報你諸方作者知。借問住山何境界，春風𩖼𩖼，春鳥喧喧。翠峰不能助發，心印却是他傳。
吏散簾垂思莫窮，山光溪影恣相容。誰誇靖節偏栽柳，自笑隱居高聽松。丹闕尚遙芝檢密，訟庭閑列蘚花重。巖間野客雖多病，終再攜筇謁士龍。
品彙不自適，善政還可得。縣樓清夜上，島月思雲侵。誰有古菱花，照此真宰心。
我有一機，禪子須知。爍迦羅眼，總是膠黐。若人借問，伏惟伏惟。
罷參還欲勘諸方，竿木隨身不易當。翻憶古來興化老，主賓用盡力牽羊。
三分光陰二早過，靈臺一點不揩磨。貪生逐日區區去，喚不迴頭爭奈何。
我有面鏡，到處懸挂。凡聖不來，誰上誰下。
萬疊雲山未得歸，寂寥心許老盧知。江城雨雪書名紙，不謁鴻儒更謁誰。
萬卷無書道用歸，閑文公也未須知。倚天長劍如重戰，更有龍頭復是誰。
從龍爲雨復清閑，片段依依水石間。慚問秋風欲吹散，不能留得覆青山。
何處深棲役夢頻，青城抛却數溪雲。如今老大歸難得，祇寫情懷遠送君。
纖纖圓實占芳春，得自侯門勝楚珍。開葉開花人不會，百千年是等閑身。
公餘縱目望江山，萬化窮來罔象間。聞說聖君將下詔，未容清澹與僧閑。
門掩還同歲月摧，石窗經雨積莓苔。一牀枕簟凈名老，時見斷雲孤月來。
紗帽山儀白苧袍，遠披孤頂近吾曹。攜來七尺霜前竹，劃斷天雲不放高。
一回辭我一回吟，睠戀巖叢意轉深。翻謝霜松不凋落，與君同有歲寒心。
火雲高下影相連，幾欲披尋恨不前。無限清風無處問，只應遲步遶林泉。
羣峰杳藹留不住，遠道依依祇藤屨。舊隱蘿龕付與誰，寒猿後夜啼高樹。
欲飛飛未得，冷泊杉松枝。如何垂天雲，遠遠同一涯。
列岫霽新雨，凭欄秪澹交。夕陽明遠水，秋葉露空巢。思極曾無玷，神清未動爻。祇應千古意，誰得共雲坳。
叢卉乘春獨讓靈，建溪從此振家聲。使君分賜深深意，曾滌禪曹萬慮清。
冷翠千萬峰，當軒列如黛。蒲團及禪板，永日澹相對。彤雲曾無機，燒松亦成蓋。遠謝幽隱情，難與台星會。
湖遶巖城列象寛，萬家臺榭水光寒。片帆隱隱生遙極，誰問曹溪意轉難。
秋雲巖葉兩悠悠，半逐風馳半水流。憑問禪家有何意，不知方外若爲酬。
冷匣秋波射斗星，鐡衣隨從古霜清。宣池莫問當年事，一片威風動地生。
大明一寸光，腐草一何假。人命呼吸間，誠哉是言也。呼之曾已休，吸之尚未舍。寄問諸苦源，來者不來者。
古之送人，言作懷寶。我慚老病，困乏辭藻。熊嶺迢迢兮曾立夜雪，謝池依依兮笑生春草。頭角麟龍安可論，清風步步應相討。
右軍墨池月，照我復照誰。千里忽相到，中峰多病師。
巖房抱病經一月，門有諸生阻來謁。長往之期猶未能，七十之年更何說。若耶溪老忽留語，溪上舊遊且歸去。春風𩖼𩖼兮兼斷雲，弱柳依依兮带輕絮。古今離恨雖如此，動靜於吾亦多意。高握霜筇獨步時，音書莫忘遠飛寄。
蓀之得蘭，其道匪難。扶吾病起，如珠在盤。一兮二兮，自看誰看。
蘭之得蓀，其道必存。扶吾病起，古風入門。二兮一兮，且論勿論。
陸羽仙經不易誇，詩家珍重寄禪家。松根石上春光裏，瀑水烹來鬭百花。
穀雨前收獻至公，不爭春力避芳叢。煙開曾入深深搗，百萬槍旗在下風。
帆挂西風别海城，二疏千古道相應。誰誇富貴沽時譽，自笑經綸作技能。殘葉賦題紅片片，遠山供望碧層層。武林到日符嘉遁，高訪巖扃祇許僧。
乳巖秋日無他作，策杖層層止寥廓。四顧有語分野情，一點彤雲起深壑。蘚石遲遲略輕踞，逢箇衲僧忽驟步。頻喚回頭不肯回，及至回兮眉卓竪。阿喇喇，千里萬里横該抹。咄。
老盧之子，四三二一。將欲振飛，卷比叢室。松凌霜兮運青，水带巖兮流急。南北東西，雲開見日。
雙偃松何似，螺文結數遭。清聲雖競發，寒影不相高。對客圓分蓋，孤禪翠滴袍。若教圖畫得，爭奈有蕭搔。
鄞江秋晚忽成春，況有台星作主人。去去高攜古刀尺，二千年運續芳塵。
萬木带秋聲，古今念暌别。我有贈行意，臨行爲君說。重巖休滯雲，遠水且觀月。生生知不知，天風助清徹。
聚散非常凖，古今亦標格。如何無事人，還似未歸客。秋風生羣林，野水資寒色。誰兮謝寸陰，觀彼青山白。冲禪行復行，五葉待時折。
迢迢别海涯，帆挂杪秋時。島樹落寒葉，人誰訪祖師。浪開遊象急，天闊過鴻遲。早晚歸林下，千徒不共知。
得第何人愧不平，道存顔巷亦爲榮。應知未喪斯文也，且把新詩樂性情。
田中稻熟及時收，顆立圓成免外求。一日歸來古巖上，白雲紅樹共悠悠。
碧落無片雲，虚庭積深雪。負春還有誰，徹曙對孤月。巖松影拂翠不斷，瀑水聲來聽忽絕。岫禪岫禪知也如未知，八面清風遠遠待時說。
寂住峰兮觸星斗，寂住師兮古爲道。死中得活未輕酬，不許夜行投曉到。藹藹聲光一百年，吾其後兮吾其先。振領提綱笑多事，掩扉塞路空依然。龍朔老盧同兀兀，土爲貌兮金作骨。萬國爭求肯便行，我要重新敲鐡佛。東西南北休云識，枯槁冥冥頗相憶。天外清風結陣來，狂歌遠寄從抛擲。
雷峰孤頂誰家路，上兮下兮復何故。曾列三千一半徒，我今獨滿當時數。鯨麟麟，龍鱗鱗，坤維高步生清塵。休云裴相慕黄蘗，額有圓珠七尺身。利禪者，利禪者，倚天長劍應牢把。或謂風雲不再來，誰爲蒼蒼分晝夜。
涪江怒激鯨鼇宅，岌岌三山大傾側。冥數俄然一箇來，步武羣方作禪客。振聲謂我分綱宗，今兮古兮何忩忩。令吾强爲抉辭句，句句字字凜凜生狂風。拂散四七單傳之落葉，掃蕩二三直指之流蓬。似带微芒，敢未勦絕。寒木在握兮全機可笑，秋水横按兮半提可滅。使八極頂目者不自爭衡，見斯人兮駕御昂枿。
落落禪家流，攜筇卷雲毳。别我振辭鋒，夜堂消祖偈。霜天飛一鶚，目對彈其滯。春岸立千峰，指也乎其勢。行行復行行，清飇起蘭蕙。
雲根漱野泉，照空復照月。冷聲曾未消，飛瀾似相别。巖近生風雷，天遙新冰雪。演禪乘與知不知，源流依依共澄潔。
一字七字三五字，萬象窮來不爲據。夜深月白下滄溟，搜得驪珠有多許。
良牧歸詩匠，雅風消鬱蒸。官清難滯爵，吏散遠同僧。棠樹非煙合，仙槎碧浪乘。因思窮萬化，千古更無能。
春色依依籠遠樹，卷衲搘藤墀輕屨。塵世茫茫無限人，不知誰問曹溪路。
爲星當貳職，權化不相饒。白屋如多恨，清風何處消。岸鷗窺列斾，天辟看陞朝。别有生靈意，寒枝未變條。
悠悠層山雲，斷兮仍復續。離離雙岸草，變兮且兼綠。如何苦雪霜，後凋蠧松竹。松竹有節操，雪霜無伎倆。敢折歲寒枝，贈君作嘉賞。行行天地間，清風在誰掌。
斾擁帆開照德星，天風高興國風清。武夷仙仗知回也，各下祥雲到地迎。
向國心存了了身，大方無外且同塵。江城早晚重相見，解笑宗雷十八人。
范陽居士來鄞水，動地仙飇向人起。乳峰直上雲霞開，步驟大衢到如此。茫茫塵世誰知交，當場問我非相饒。禪家畢竟無他事，古雪巖前曾未消。俄然悵望辭叢室，荷負難兮淚深溢。遠幸流方且莫論，再得從容又何日。迢迢故國殊存想，冷碧柯山分指掌。況有覺雄華藏師，歸去百城共游賞。
峨峨石頭，使乎讓祖。已之匪存，聖之奚慕。或妄以山，或索云斧。音耗不通兮清源派分，吾斯語兮詎可論古。
雙蓮亭上送行客，菡萏清香散秋色。野興斷山雲片高，孤影澄江月華白。希聲險絕堪誰知，大道機存曾未可。縱闢天常立下風，安教類變叢流火。君不見梁兮闔國難滯留，千古遺恨空悠悠。君又不見魏兮小桂生寒翠，一花對雪開無休。微禪亦並聯芳駕，德星文星仰蕭灑。物外情深不等閑，環中趣别非輕捨。相訪從容爲我言，屈指多求更何者。
麻衣草座思靈徹，一食安閑更無别。儵忽遷流數百年，杳杳誰來繼其絕。吾兮亦是疏慵輩，冷淡身心存慷愷。偶續靈峰照夜燈，邃泛鐡船下滄海。深嗟知困不知休，奔馳駭浪空淹留。縱得長鼇擬何待，堪白頭時好白頭。因觀壞衲秀禪客，清苦如冰復如蘗。别我攜筇步大方，爲葉爲花恣披折。伏枕寥寥情意闌，率寫狂歌贈行色。
雲根石壙，容身待老。南來北來，閑且尋討。五葉一花兮堪對誰，寥寥萬古兮空知有。
百花開後一花開，風遞清香遠遠來。誰問黄梅不平事，照中依舊惹塵埃。
使乎誰，老作者，百戰場中飛鐡馬。秋水藏來人不知，笑李將軍被擒下。阿呵呵，却歸湖山唱凱歌。
古君子兮道諸己，道器用兮合天理。同塵還若待時生，觀象不知何處起。荆叢叢襲莪叢叢，孝兮悌兮非沚中。聚應落落滴仙露，散或泠泠揚士風。風之上兮風之下，近一指兮遠一馬。秋水澹交無限情，夜光照乘胡爲者。伊予匪謂存餘力，詠高義兮困胸臆。巴歌百字巖葉書，飛寄汪門舊知識。
高兮竺卿，秋水虛明。夫何之象，堪云指程。知吾不知，笑伽耶城。
聖諦廓然，何當辨的。對朕者誰，還云不識。因茲暗渡江，豈象生深棘。闔國人追不再來，千古萬古空相憶。休相憶，清風匝地有何極。
至道無難，言端語端。一有多種，二無兩般。天際日上月下，檻前山深水寒。髑髏識盡喜何立，枯木龍吟消未乾。難難，揀擇明白君自看。
日面佛，月面佛，五帝三皇是何物。二十年來曾苦辛，爲君幾下蒼龍窟。屈堪述明眼，衲僧莫輕忽。
一勘破，二勘破，雪上加霜曾險墮。飛騎將軍入虜庭，載得完全能幾箇。急走過，不放過，孤峰頂上草裏坐。咄。
牛頭沒，馬頭迴，曹溪鏡裏絕塵埃。打鼓看來君不見，百花春至爲誰開。
去卻一，拈得七，上下四維無等匹。徐行踏斷流水聲，縱觀寫出飛義迹。草茸茸，煙羃羃，空生巖畔花狼藉。彈指堪悲舜若多，莫動著，動著三十棒。
江國春風吹不起，鷓鴣啼在深花裏。三級浪高魚化龍，癡人猶戽夜塘水。
翠巖示徒，千古無對。關字相酬，失錢遭罪。潦倒保福，仰揚難得。嘮嘮翠巖，分明是賊。白珪無玷，誰辨真假。長慶相諳，眉毛生也。
句裏呈機劈面來，爍迦羅眼絕纖埃。東南西北門相對，無限輪鎚擊不開。
兩喝與三喝，作者知機變。若謂騎虎頭，二俱成瞎漢。誰瞎漢，拈來天下與人看。
凜凜孤風不自誇，端居寰海定龍蛇。大中天子曾輕觸，三度親遭弄爪牙。
金烏急，玉兔速，善應何曾有輕觸。展事投機見洞山，跛鼇盲龜入空谷。花簇簇，錦簇簇，南地竹兮北地木。因思長慶陸大夫，解道合笑不合哭。咦。
老新開，端的別，解道銀碗裏盛雪。九十六箇應自知，不知卻問天邊月。提婆宗，提婆宗，赤幡之下起清風。
對一說，太孤絕，無孔鐵鎚重下楔。閻浮樹下笑呵呵，昨夜驪龍拗角折。別別，韶陽老人得一橛。
倒一說，分一節，同死同生爲君決。八萬四千非鳳毛，三十三人入虎穴。別別，擾擾匆匆水裏月。
古佛有家風，對揚遭貶剝。子母不相知，是誰同啐啄。啄覺猶在，殻重遭撲，天下衲僧徒名邈。
一箇兩箇千萬箇，脫卻籠頭缷角駄。左轉右轉隨後來，紫胡要打劉鐵磨。
無縫塔，見還難，澄潭不許蒼龍蟠。層落落，影團團，千古萬古與人看。
對揚深愛老俱胝，宇宙空來更有誰。曾向滄溟下浮木，夜濤相共接盲龜。
龍牙山裏龍無眼，死水何曾振古風。禪板蒲團不能用，只應分付與盧公。
盧公付了亦何憑，坐倚休將繼祖懷。堪對暮雲歸未合，遠山無限碧層層。
蓮花荷葉報君知，出水何如未出時。江北江南問王老，一狐疑了一狐疑。
象骨巖高人不到，到者須是弄蛇手。稜師備師不奈何，喪身失命有多少。韶陽知，重撥草，南北東西無處討。忽然突出拄杖頭，拋對雪峰大張口。大張口兮同閃電，剔起眉毛還不見。如今藏在乳峰前，來者一一看方便。
妙峰孤頂草離離，拈得分明付與誰。不是孫公辨端的，髑髏著地幾人知。
曾騎鐵馬入重城，敕下傳聞六國清。猶握金鞭問歸容，夜深誰共御街行。
眼裏塵沙耳裏土，千峰萬峰不肯住。落花流水太茫茫，剔起眉毛何處去。
祖域交馳天馬駒，化門舒卷不同途。電光石火存機變，堪笑人來捋虎鬚。
問既有宗，答亦攸同。三句可辨，一鏃遼空。大野兮涼飇颯颯，長天兮疏雨濛濛。君不見少林久坐未歸客，靜依熊耳一叢叢。
祖佛從來不爲人，衲僧今古競頭走。明鏡當臺列象殊，一一面南看北斗。斗柄垂，無處討。拈得鼻孔失卻口。
劫火光中立問端，衲僧猶滯兩重關。可憐一句隨他語，萬里區區獨往還。
鎮州出大蘿蔔，天下衲僧取則。只知自古至今，爭辨鵠白烏黑。賊賊，衲僧鼻孔曾拈得。
此錯彼錯，切忌拈卻。四海浪平，百川潮落。古策風高十二門，門門有路空蕭索。非蕭索，作者好求無病藥。
斷際全機繼後蹤，持來何必在從容。巨靈擡手無多子，分破華山千萬重。
團團珠繞玉珊珊，馬載驢駝上鐵船。分付海山無事客，釣鼇時下一棬攣。
出草入草，誰解尋討。白雲重重，紅日杲杲。左顧無暇，右眄已老。君不見寒山子，行太早。十年歸不得，忘卻來時道。
千峰盤屈色如藍，誰謂文殊是對譚。堪笑清涼多少衆，前三三與後三三。
大地絕纖埃，何人眼不開。始隨芳草去，又逐落花迴。羸鶴翹寒木，狂猿嘯古臺。長沙無限意。咄。
三界無法，何處求心。白雲爲蓋，流泉作琴。一曲兩曲無人會，雨過夜堂秋水深。
擒得盧陂跨鐵牛，三玄戈甲未輕酬。楚王城畔朝宗水，喝下曾令卻倒流。
花藥欄，莫顢頇，星在秤兮不在盤。便與麽，太無端，金毛師子大家看。
聞見覺知非一一，山河不在鏡中觀。霜天月落夜將半，誰共澄潭照影寒。
活中有眼還同死，藥忌何須鑒作家。古佛尚言曾未到，不知誰解撒塵沙。
雪材打，雪材打，龐老機關沒可把。天上人閑不自知，眼裏耳裏絕蕭灑。蕭灑絕，碧眼胡僧難辨別。
垂手還同萬仞崖，正偏何心在安排。琉璃古殿照明月，忍俊韓獹空上階。
一拽石，二般土，發機須是千鈞弩。象骨老師曾輥毬，爭似禾山解打鼓。報君知，莫莽鹵，甜者甜兮苦者苦。
編辟曾挨老古錐，七斤衫重幾人知。如今拋擲西湖裏，下載清風付與誰。
虛堂雨滴聲，作者難酬對。若謂曾入流，依前還不會。會不會，南山北山轉滂霈。
一二三，四六六，碧眼胡僧數不足。少林謾道付神光，卷衣又說歸天竺。天竺茫茫無處尋，夜來卻對乳峰宿。
來問若成風，應機非善巧。可悲獨眼龍，曾未呈牙爪。牙爪開，生雲雷，逆水之波經幾迴。
透網金鱗，休云滯水。搖乾蕩坤，振鬣擺尾。千尺鯨噴洪浪飛，一聲雷振清飇起。清飇起，天上人間知幾幾。
鉢裏飯，桶裏水，多口阿師難下嘴。北斗南星位不殊，白浪滔天平地起。擬不擬，止不止，箇箇無裩長者子。
末後句，爲君說，明暗雙雙底時節。同條生也共相知，不同條死還殊絕。還殊絕，黄頭碧眼須甄別。南北東西歸去來，夜深同看千巖雪。
孤危不立道方高，入海還須釣巨鼇。堪笑同時灌溪老，解云劈箭亦徒勞。
野鴨子，知何許，馬祖見來相共語。話盡山雲海月情，依前不會還飛去。欲飛去，卻把住道道。
虎頭虎尾一時收，凜凜威風四百州。卻問不知何太險。
兔馬有角，牛羊無角。絕毫絕釐，如山如嶽。黄金靈骨今猶在，白浪滔天何處著。無處著，隻履西歸曾失卻。
與君放出關中主，放箭之徒莫莽鹵。取箇眼兮耳必聾，捨箇耳兮目雙瞽。可憐一鏃破三關，的的分明箭後路。君不見玄沙有言兮，大丈夫先天爲心祖。
似海之深，如山之固。蚊虻弄空裏猛風，螻蟻撼於鐵柱。揀兮擇兮，當軒布鼓。
象王嚬呻，師子哮吼。無味之譚，塞斷人口。南北東西，烏飛兔走。
水灑不著，風吹不入。虎步龍行，鬼號神泣。頭長三尺知是誰，相對無言獨足立。
拄杖子，吞乾坤，徒說桃花浪奔。燒尾者不在拏雲攫霧，曝鰓者何必喪膽設魂。拈了也，聞不聞，直須灑灑落落，休更紛紛紜紜。七十二棒且輕恕，一百五十難放君。
野老從教不展眉，且圖家國立雄基。謀臣猛將今何在，萬里風清祇自知。
看看，古岸何人把釣竿。雲冉冉，水漫漫，明月蘆花君自看。
兩堂俱是杜禪和，撥動煙塵不奈何。賴得南泉能舉令，一刀兩段任偏頗。
公案圓來問趙州，長安城裏任閑遊。草鞋閉戴無人會，歸到家山便即休。
機輪曾未轉，轉必兩頭走。明鏡忽臨臺，當下分妍醜。妍醜分兮迷雲開，慈門何處生塵埃。因思良馬窺鞭影，千里追風喚得過。喚得迴，鳴指三下。
問曾不知，答還不會。月冷風高，古巖寒檜。堪笑路逢達道人，不將語默對。手把白玉鞭，驪珠盡擊碎。不擊碎，增瑕纇，國有憲章，三千條罪。
南山雲，北山雨，四七二三面相睹。新罷國裏曾上堂，大唐國裏未打鼓。苦中樂，樂中苦，誰道黄金如糞土。
黄巢過後曾收劍，大笑還應作者知。三十山藤且輕恕，得便宜是落便宜。
不向雙林寄此身，卻於梁土惹埃塵。當時不得志公老，也是恓恓去國人。
雙收雙放若爲宗，騎虎由來要絕功。笑罷不知何處去，只應千古動悲風。
由基箭射猿，遶樹何太直。千箇與箇，是誰曾中的。相喚相呼歸去來，曹溪路上休登陟。
卻請和尚道，虎頭生角出荒草。十洲春盡花凋殘，珊瑚樹林日杲杲。
和尚也併卻，龍蛇陣上看謀略。令人長憶李將軍，萬里天邊飛一鶚。
和尚有也未，金毛師子不踞地。兩兩三三舊路行，大雄山上空彈指。
藏頭白，海頭黑，明眼衲僧會不得。馬駒踏殺天下人，臨際者是白拈賊。離四句，絕百非，天上人間唯我知。
白雲影裏笑呵呵，兩手持來付與他。若是金毛師子，三千里外見淆訛。
前箭猶輕後箭深，誰云黄葉是黄金。曹溪波浪如相似，無限平人被陸沉。
犀牛扇子用多時，問著元來總不知。無限清風與頭角，盡同雲雨去難追。
列聖叢中作者知，法王法令不如斯。會中若有仙陀客，何必文殊下一搥。
呼即易，遣即難，互換機鋒子細看。劫石固來猶可壞，滄溟深處立須乾。烏臼老，烏臼老，幾何般，與他杓柄太無端。
盡機不成瞎，按牛頭喫草。四七二三諸祖師，寶器持來成過咎。過咎深，無處尋，天上人間同陸沉。
超譚禪客問偏多，縫罅披離見也麽。餬餅𡎺來猶不住，至今天下有淆訛。
了事衲僧消一箇，長連床上展脚臥。夢中曾說悟圓通，香水洗來驀面唾。
投子投子，機輪無阻。放一得二，同彼同此。可憐無限弄潮人，畢竟還落潮中死。忽然活百川，倒流鬧{洱舌}{洱舌}。
六識無功伸一問，作家曾共辨來端。茫茫急水打毬子，落處不停誰解看。
麈中麈，君看取。下一箭，走三步。五步若活，成羣趁虎，正眼從來付獵人。
咄這維摩老，悲生空懊惱。臥疾毗耶離，全身太枯槁。七佛祖師來，一室且頻掃。請問不二門，當時便靠倒。不靠倒，金毛師子無處討。
見之不取，思之千里。好箇班班，爪牙未備。君不見大雄山下忽相逢，落落聲光皆振地。大丈夫，見也無，收虎尾兮捋虎鬚。
自照列孤明，爲君通一線。花謝樹無影，看時誰不見。見不見，倒騎牛兮入佛殿。
盡大地是藥，古今何太錯。閉門不造車，通途自寥廓。錯錯，鼻孔遼天亦穿卻。
盲聾音啞，杳絕機宜。天上天下，堪笑堪悲。離朱不辨正色，師曠豈識玄絲。爭如獨坐虛窗下，葉落花開自有時。
徧身是，通身是，拈來猶較十萬里。展翅崩騰六合雲，搏風鼓蕩四溟水。是何埃塏兮忽生，那箇毫釐兮未止。君不見網珠垂範影重重，棒頭手眼從何起。喝。
一片虛凝絕謂情，天人從此見空生。蚌含玄兔深深意，曾與禪家作戰爭。
全象全牛翳不殊，從來作者共名模。如今要見黄頭老，剎剎塵塵在半途。
頭兮第一，第二臥龍。不鑒止水，無處有月。波澄有處，無風浪起。稜禪客，稜禪客，三月禹門遭點額。
泥佛不度水，神光照天地。立雪如未休，何人不雕僞。金佛不度爐，人來訪紫胡。牌中數箇字，清風何處無。木佛不度火，常思破竈墮。杖子忽擊著，方知辜負我。
明珠在掌，有功者賞。胡漢不來，全無伎倆。伎倆既無，波旬失途。瞿曇瞿曇，識我也無。
禪家流，愛輕薄，滿肚參來用不著。堪悲堪笑天平老，卻謂當初悔行脚。錯錯，西院清風頓銷鑠。
一國之師亦強名，南陽獨許振嘉聲。大唐扶得真天子，曾踏毗盧頂上行。
鐵鎚擊碎黄金骨，天地之間更何物。三千剎海夜澄澄，不知誰入蒼龍窟。
要平不平，大巧若拙。或指或掌，倚天照雪。大冶兮磨礱不下，良工兮拂拭未歇。別別，珊瑚枝枝撐著月。
黄菌誕邱園，靈貺賁醴泉。至和非我召，美化自公宣。秀色鄰三逕，幽光被一廛。時髦秉筆者，爲我列羣編。
使君有意飾門閭，雅爲靈芝揭表初。招隱溪邊往還者，從茲認得野人居。
雅得莵裘地，清宜隱者心。綠葵才有甲，青桂漸成陰。獨曳山筇往，無勞車駕尋。湛然常寂處，水月一菴深。
年來納組去，林下得身還。泚泚清流處，重重碧樹間。淵魚樂且靜，庭鶴壽而閑。粗有淮安趣，誰同賦小山。
野意本自遂，茲溪稱獨醒。雲蘿環靜室，水石照疏櫺。殺竹編書古，紉蘭作佩聲。王通昔不遇，時亦坐汾亭。
危臺竹樹間，湖水伴身閑。清淺採香徑，方圓明月灣。放魚隨物性，載石作家山。自喜歸休早，今勝賀老還。
嶢榭水中央，茲爲隱遯鄉。小園香寂寂，一派曉泱泱。煙草碧彌岸，霜桃紅壓墻。鴟夷倘在此，未必入滄浪。
水次揭危亭，煙堤四面平。栽蘆延宿鷺，種柳待啼鶯。雪霽清流漲，風來夜艇横。輕肥莫臨顧，我老懶逢迎。
池上有虚閣，翬簷迅若翔。百壺多盛集，四座仰惟良。蘚印文綦綠，蓮依桂楫香。何由陪嘯咏，敷袵納微凉。
池上有奇桂，青青歲紀深。舊枝憐茂植，時亦欠清吟。夕月漏孤影，秋霜滋勁心。今方遇真賞，風什播瑤音。
池上有孤島，影搖波底天。蓬壺欣彷彿，仙客得留連。岸草襯丹轂，灘蘆隈畫船。羨君休澣日，寄傲一尊前。
池上有修竹，遙聞手自栽。幾因風韻響，時感隼旟來。粉籜經梅脱，虬根遇石回。嬋娟綠陰下，小閣爲誰開。
池上有垂柳，煙籠濯濯枝。芳根逢茂育，老翠勝平時。體弱因風舞，詞清入笛吹。金城久不到，遙想歎羈離。
池上有叢菊，繁英滿舊蹊。金刀惜頻翦，粉蜨得幽棲。醉卉誰同插，香牋手自題。遙思清賞處，野步岸東西。
池上有時釣，閑忘侍從身。波平方浸月，吏退閴無人。藻映魴魚尾，風搖獨繭綸。一亭容膝地，雅飾免荒蓁。
池上有時宴，笙簧沸欲凝。歡多漏移刻，坐久月和燈。席客詠持蟹，女倡歌采菱。醉來忘萬事，風靜水波澄。
池上有雛鶴，來從淮水壖。舊巢離海樹，清唳入吳天。骨峭翹霜月，翎疏刷野泉。使君宜得伴，仙格本千年。
池上有馴鹿，亭臺深處行。長隨熊軾慣，且免兔罝驚。遙草眠多穏，流泉飲亦清。寸岑有靈囿，可使遂微生。
百鎰先寒一徑深，潛疑造化鑄成林。貪夫或有凭闌者，不見修篁但見金。
江人見我謂誰何，行李無羈野意多。六幅青帆趁潮去，一罇白酒扣舷歌。沙邊歷歷辨雲樹，島外濺濺弄月波。興盡歸來還更喜，舞鷗相送入煙蘿。
山亭深處枕清溪，萬目回環盡翠微。梅蕚破香知臘近，柳梢含綠認春歸。風前列嶂琴三疊，雪後羣山玉四圍。顧我此來盤礴久，塵勞瀟灑頓忘機。
天寶年中立此碑，軒裳鱗次美當時。自從寂絕牛頭夢，力振家聲合在茲。
曙光東向欲曨明，漁艇縱横暎遠汀。濤面白煙昏落月，嶺頭殘燒混疏星。鳴榔莫觸蛟龍睡，舉網時聞魚鼈腥。我實宦游無况者，擬來隨爾带笭箵。
月晃長江上下同，畫橋横截冷光中。雲頭艶艶開金餅，水面沉沉卧彩虹。佛氏解爲銀色界，仙家多住玉壺中。地雄景勝言不盡，但欲追隨乘曉風。
白雲莽莽青山頭，一穴四面飛泉流。其初山間舊井涸，枯腸燥吻海衆羞。於時大士寶雲者，頤指土脈智慮周。山靈所感道心爽，檀施聿來工力鳩。雲鍤齊下遠雷動，石火內擊飛星稠。百尺虚空廓地表，一泓清冽呀深幽。人疑從天隨月窟，或問何處移龍湫。次則其徒駭殊勝，競持應器嘗甘柔。饑狖連臂喜跳擲，渴鳥引喙鳴鉤輈。碧甃光中轆轤曉，銀床側畔梧桐秋。寶方金地互相映，谷鮒坎蛙難此留。傍睨江形小衣带，下窺湖面卑浮漚。何茲鑿飲有功利，一掬入口醍醐優。熱者濯之昏鈍决，病者沃之沈痼瘳。而我時邀墨客去，松澗遠挈都籃游。凈瓶汲引試香荈，雅具羅列無腥甌。比之玉乳不差别，誚彼鍊丹多謬悠。今茲泉眼在魯塢，所喜雲液鄰莵裘。苧翁既往乏鑒者，水記未載予將修。此山此井永不廢，此歌其庶傳南州。
何名半峰亭，堯峰路之半。遊客趨層崖，斗上多股戰。寶雲構茲軒，接引心不倦。所冀冠蓋來，少休松石畔。雄視金仙居，巍乎倚雲漢。自此更攀緣，須臾跡彼岸。
歸來深隱太湖濱，天與扶持百歲身。雖是浮雲隔雙闕，丹心愛戴在君親。
雁翅橋橫五湖北，翬飛亭屹大江心。魚龍淵藪風月窟，若比廣寒宮更深。
東南亘羣山，形氣成斷續。茲山窮嶄絕，孤峙越之腹。鬰蒼瞰城闉，勝秀爲民福。所宜禁樵蘇，主者在嚴肅。不知平昔時，誰氏來班錄。私庖計薪爨，無時伐良木。官膳利貨財，彌年翦修竹。忽忽事斧斤，丁丁響川谷。萬葉壞密幄，千竿倒寒玉。輪囷無完枝，檀欒鮮遺族。戕賊殊未厭，峰巒翠將禿。鶴侶怨且驚，雲容慘以惡。非唯挫生意，仰乃傷雅俗。王者有仁恩，行葦亦沾沐。嗟嗟若人者，忍不思化育。今予剖信符，於茲憩丹轂。謂山豈無靈，胡爲人所黷。呼吏對泉石，申禁護林麓。庶幾養翹英，勿使罹殘酷。來者賢使君，斯言願爲復。
危構跨大淵，淪清滌世紛。飛湍逢石轉，漱玉隔山聞。影亂林花落，叢幽澗草薰。茲爲禊飲地，何羨右將軍。
一派西園曲水聲，水邊終日會冠纓。幾多詩筆無停綴，不似當年有罰觥。
城上危樓勢孤峙，樓頭盡見湖中水。水色澄明游者多，古來雅以鑒爲比。家家畫舫日斜歸，處處菱歌煙際起。清漣蒙潤一都會，碧底涵空三百里。溥哉利及鎮東人，而我常嗟馬臻死。今滋史君多感慨，所以望湖心不已。頻登雉堞追古往，盛集賓朋爲宴喜。樓南極目芙蓉花，萬疊紅英照千騎。
西園昔日多遊從，迴流屢泛卮酒空。前亭後亭草茵軟，曉景晚景煙嵐融。角巾蕭灑竹林際，履綦來往花陰中。時方偃蕃適四體，不料游宦如孤蓬。數移五馬臨大屏，幾悵二毛成老翁。昨去鄰封亦甚邇，祇限一水無由通。錦城此舉又遠適，流觴雅會何時同。錢塘山色望不見，稽山況在錢塘東。
湖之水兮碧泱泱，環越境兮潤吳疆。蒲蠃所萃兮雁鶩羣翔，朝有行艫兮暮有歸艎。茭牧狎至兮漁采相望，溉我田疇兮生我稻粱。我歲穰熟兮我煉樂康，馬侯之功兮其誰敢忘。蓴絲紫兮箭筍黄，取其潔兮薦侯堂。醆斝具兮簫鼓張，日晻晻兮山蒼蒼。侯之來兮雲飛揚，隔微波兮潛幽光。念山可爲席兮湖不可荒，惟侯之靈一貧如洗與流比長。萬斯年兮福吾鄉，樂吾生兮徜徉。
有山昔飛來，神怪安可測。萬壑鼓風雷，千巖爲羽翼。胡爲忽移徙，到此無傾側。靈越得奇峰，瑯琊失遺跡。煙雲隨而至，杉篁古所植。如何草創時，躺作瞿曇宅。聞之有苾蒭，歲久苦刓刻。鑿聲響深崖，火燼淬層壁。平爲土木基，蔑有蒼翠色。金粟千億身，窣堵百餘尺。回廊盡複疊，寸地無閑隙。一聚紅塵中，萬瓦青煙羃。成彼有爲善，斯可長太息。我試來尋山，山形俱變易。方念此嶄絕，安得如往昔。不謂山之足，下落言偃室。知是騫翥時，於茲墮巖石。屹爾畫疆畔，其誰敢侵蝕。隨宜得形勝，觸目見崷崒。小桂結沈陰，清露有疏滴。巾履日可賞，琴樽雅成飾。多謝對幽岑，亦足開煩臆。若在祇園間，豈更存餘碧。
禪公覽古意裴徊，偶結雲庵向北來。滿目滄洲圍野景，一枝金策卓秋苔。沙邊水鳥銜花至，月下漁人施供迴。或記稽山舊徒侶，樵風應爲送浮杯。
老被詩名繫此身，思山深去避人羣。寶臺千尺隔江見，清磬一聲歸路聞。巖上開扉燈照月，庵前掃地雪和雲。終焉此是清涼處，凈住無慚相國文。
寵秩拜春坊，歸休識慮長。掃門卑魏勃，設醴謝元王。一水蓴鱸國，羣山橘柚鄉。喜君添老杜，煙駕尚徜徉。
秀野亭連小隱堂，紅蕖綠篠媚滄浪。卞山居士無歸意，卻借吳儂作醉鄉。
禪客尋常入舊都，黄牛角上掛瓶盂。有時带笠穿雲去，便好和雲作畫圖。
手植楩楠二千樹，時當慶曆五年春。還期莫道空歸去，留得清陰與後人。
守土無留事，休居有靜齋。文纔化僭陋，術未迨乖崖。古帙書參畫，秋陰竹間槐。西人安枕外，聊此息筋骸。
我到雲房是有緣，坐移蓮刻聽禪詮。江邊異日人應記，吏部曾來見大顛。
玉骨絕纖塵，前身清凈身。無花能伯仲，得雪愈精神。冷淡溪橋曉，殷勤江路春。寒郊痩島外，同氣更何人。
虎丘何爲山，鯨波湧而顯。惟青鎮一隅，峙秀狀無限。遙峰乃衆陰，四望拱孤巘。上有梵王家，高壓長洲苑。遊人接踵來，千里必重趼。奔走趨層巓，凌競陟雲棧。下瞰洞庭卑，傍睨靈巖淺。巍乎屹寶閣，仰之目睛眩。中有明光書，麗若日星烜。三朝所秘藏，百靈共幽贊。茲焉真福庭，瞻者皆色灑。敻覺塵世非，恍如化城現。塔頂拂彤霞，山脚環青甽。北崖宿雪寒，東阜晨曦暖。陰森巖腹空，詰屈廊腰轉。秋磬落雲端，宵燈耿天半。處者病惱蠲，來者鈍根遣。予膺邦寄時，所歷遊屐遍。不領旌旗行，恐驚禽鹿散。捫蘿窮邃深，據檻望平遠。尋幽既歡欣，訪古或興嘆。葬金墳已隳，淬劍池猶漫。冰霰凋古杉，朱丹浮斷簡。珍重講石存，譏評鬼詩誕。唐賢留風什，遺墨羅粉版。險語悉冥搜，清景不可逭。國朝有筆札，巖壁刻稜婉。刀矟君謨書，龍蛇不疑篆。二美賁禪扃，千古駭人眼。於時出世師，凈住日營繕。發緣善侶臻，畢力梓工僝。紺宇生光輝，勝概如采絢。海衆咸安棲，宗風愈恢闡。迦陵覺音清，石室驚籌滿。自惟掛纓歸，心與紛拏斷。每來尋香剎，常得峨野弁。久留蓮漏移，相接犀談款。露井汲雲漿，冰甆試芳荈。最憐草樹春，幾愛煙嵐晚。願借一庵名，於茲修止觀。
林端生色美新晴，棲閣依山若畫屏。石坐最宜人選勝，劍池潛想地遺靈。僧窗松竹冬尤茂，寺路煙霞晝亦冥。自愧踰年假麾守，一迴方得扣禪扃。
庭前梔子樹，四畔有椏杈。未結黄金子，先開白玉花。
聘命當年下益州，戔戔束帛禮偏憂。山人著出隱居報，使者賫還答詔牛。
太伯何爲者，不以身爲身。遜避天下位，奔走勾吳濱。隱德照來世，遺祀傳斯民。吁此廉讓國，合生廉讓民。
杳杳波濤閱古今，四邊無際莫知深。潤通曉月爲清露，氣入霜天作溟陰。笠澤鱸肥人鱠玉，洞庭柑熟客分金。風煙觸目相招引，聊爲停橈一楚吟。
離堆山外更西去，應入白雲餐蕨薇。
深鎖煙光在樓閣，旋移春色入門牆。
嚮日草青牛引犢，經秋田熟稻生孫。
文如吐鳳筆如龍，珍重華林墨尚濃。清氣已銷名迹在，世間誰復繼仙翁。
呵呵呵，瘦松寒竹鎖清波。有時獨坐磐陀上，無人共唱太平歌。朝看白雲生洞口，暮觀明月照娑婆。有人問我居山事，三尺杖子攪黄河。
鐵胎重整英儀峻，燕廈新成暑氣涼。韶石徧圖輝壁落，荔枝分植映房廊。開元舊事豐碑在，家笥猶傳故笏囊。
幅圓千里浸清流，蘋葉微風爲客收。畫作一圖何處設，煮茶閑看建溪頭。
日脚青山晚半藏，水遙天遠岸無廂。雲邊一葉來何處，認是宣州出浦航。
館娃宮在西山下，游鹿臺居西嶺頭。倒翠盡傾菱鏡裏，夕陽平照滿川流。
尋常高諷散人歌，傲睨天隨奈爾何。即問松江舊廬舍，羽真來往洞庭波。
地形吞七澤，山勢壓重湖。
銀銅坑冶是新差，職任催綱勝一階。更使下官供脚色，下官蹤跡轉沈埋。
乘龍控鯉真吾偶，化石燒金即我曹。塵世混來名異跡，蓬山思去夢魂勞。吟依古栢天風斷，嘯近僊壇海月高。九轉丹成顔愈少，髪勝純漆臉勝桃。
虎邱天下名，勝概狀難成。入寺登山險，開門見路平。雲連松色翠，風度磬聲清。好便稱居士，安閑過一生。
行春喜入虎邱山，按轡風和草色閑。寺內翠微松檜裏，空中紺宇水雲間。桃花時作翻翻落，苔蘚晴留點點斑。不爲白公爲太守，霓裳一曲暮迴還。
國朝梵剎多新額，玉兔名存四百年。曾爲皇唐稱瑞應，得於炎宋保流傳。荆山溫潤嘗凝化，月窟精神主缺圓。寺記廢興書異事，豐碑采摭盡雕鐫。
右殿當年欲葺時，槎牙高檜礙簷榱。人間斤斧難容手，天上風雷爲轉枝。煙色併來春益重，月華饒得夜相宜。真皇一駐鑾輿賞，從此聲名四海知。
隻隻含蘆背曉霜，盡隨鴛鷺立寒塘。晚來漁櫂驚飛去，書破遙天字一行。
檻前流水面前山，幽鳥孤雲自往還。農父不知佳景好，使車纔得片時閑。恍榔樹暗寒溪上，躑躅花紅暮雨間。
松羅石室中，清雅勝支公。地靜無塵到，天高有穴通。
澤國來遊豈厭重，羈孤懷感自無窮。雁聲不到歌樓上，秋色偏欺客路中。宿寺夢回蓮葉雨，渡江衣冷荻花風。誰憐未得青雲志，琴劍年年西復東。
創得幽亭近嶺梅，綠陰名好稱仙才。四圍山色檐頭出，一带泉聲竹裏來。
不拜春官爲座主，親逢天子作門生。
亭險高登畏力微，放懷堪此養天機。下窺平野遙無際，仰視危簷勢欲飛。常日羣猿偎檻戲，有時晴靄拂窗歸。旌軒暫駐聊凝睇，應笑塵中萬事非。
岳陽多丘山，城郭蜂房綴。
四好處精藍冠古今，千山影裏寺難尋。年來蹤跡如萍梗，不得登臨恨更深。
東吳山色家家月，南楚江聲浦浦風。
楊柳影疏秋霽月，梧桐葉墜夕陽天。
田曹郎吏何多幸，親見池中墨水生。
塞垣古木含秋色，祖帳行塵起夕陽。
羸羸霜髪一衰翁，蹤跡年來類斷蓬。萬里遠歸雙闕下，一身閑在衆人中。螭頭賜對恩雖厚，雉堞論功事已空。淮上有山歸未得，獨揮清涕灑春風。
誰言嶺外無霜雪，何事秋來亦滿頭。
鐵冠詩白簡，藩棘聚青蠅。
閑倚天台看曙霞，自然龍漢度無涯。暫來演道明光殿，歸去乘蹻太上家。帝簡賜歌旌火棗，世人何處訪桃花。到山若赴崑崙會，還控青鸞白鳳車。
紫皇宮闕羅高清，花虯玉鳳圍墉城。長生曲奏昇天行，神仙縹緲喧相迎。棲真何必拋塵網，飇輪萬里時來往。張公結廬天台山，赤城霞起三千丈。天子好道思崆峒，欲使億兆歸庬鴻。鳳臺峨峨十二重，先生忽造明光宮。無爲清凈化可守，能助羲軒致仁壽。共羨乘蹻歸洞宮，他日騎龍卻來否。
振錫攜瓶謁未央，薜蘿衣濕惹天香。曉辭丹陛君恩重，笑指舊山歸路長。何處漱泉吟夜月，幾程聞雨宿雲房。他年松下敲門去，應許塵襟拂石牀。
雲房春鎖赤城邊，榮著蘭芽謝勝緣。鑾殿暫來趨玉陛，石橋重去埽金田。窗噴瀑布千巖雪，爐爇栴檀一炷煙。此處深居更誰見，臘高松偃舊峰前。
瓊臺卜幽隱，金液鍊真精。冰雪形容古，煙霞意思清。談玄通至道，養素達長生。被詔離仙窟，安居入帝京。唐虞迴聖眷，巢許讓高名。抗節辭丹陛，歸心戀赤城。再眠琪樹影，重聽瀑泉聲。朝客多攀餞，天章復贈行。令猷光史策，逸態傲公卿。珍重青雲外，逍遙樂太平。
玉清仙子下雲逵。
莫恨東風翦拂遲。
羽客何年此鍊丹，尚留空竈鎮孱顔。雲中雞犬仙應遠，山下鵝羊石轉頑。湘渚幾因滄海變，遼城無復令威還。何年仙馭還來此，盡遣飛騰上九關。
三宿酣神酎，鄉名因此呼。山中千日者，自合是仙都。
洞門千尺掛飛流，玉碎珠聯冷噴秋。今古不知誰捲得，綠蘿爲带月爲鉤。
四面山屏疊萬重，古嵐濃翠鎖寒空。清秋獨倚危闌立，身在琉璃世界中。
應將鉢渡鬬神通，擲去乘將赴帝宮。爭似嶺頭提不起，于今相續闡真風。
石上泉華噴猛霜，境奇因此闢禪坊。使君環笏留何用，枯木千餘滿一堂。
玉輦南巡去不還，翠娥望斷楚雲間。波寒剩寫哀絃怨，露冷偏滋淚篠斑。一水盈盈傷遠目，九峰𡾼𡾼慘愁顔。荒洲千古凄涼地，半掩空祠向暮山。
玉趾分明印絕巓，藥成仙去幾千年。深藏寶鼎今方出，合得丹經與世傳。
坎上浮圖已拂天，椒蘭遺馥尚依然。九重無復脩常貢，空有香名與邑傳。
五百酰栖絕洞深，空留轍跡杳難尋。綠絲縧带何人施，長到春來掛滿林。
獨上仙槎汴水湄，吟歸舊隱赤城西。少微昨夜離丹闕，雙舄何時到會稽。策杖再三麋鹿逕，採芝重躡薜蘿梯。雲橫皓鶴翹松唳，月白孤猿倚樹啼。象帝真源通閫域，玄元幽趣達筌啼。玉皇歌賜恩殊厚，好把貞珉刻聖題。
詩律密聞高九釋，倦遊歸老舊煙霞。朝中半是名臣友，時寄新吟壁罩紗。
久陪譯館清流集，吟苦霜添相頷髭。厭駐王成思舊隱，年來卻赴白雲期。
孤雲須信少常期，未作禎祥又欲歸。霖雨只宜滋大旱，山川終稱養沈機。夜寒放意文章險，春盡平心筍蕨肥。若是蒲輪重到日，讓辭牋長莫重飛。
步入羅湖石徑斜，陰陰喬木鎖煙霞。小橋流水君須記，便是丁和處士家。
未悟之日要參禪，一見石門便坦然。蒙師指箇真消息，方知鹽鹹醋是酸。
金沙池裊玉蓮馨，殿閣階墀盡水精。雲化路歧通萬國，風飄舟楫濟羣生。座粧珪璧霜猶暗，衣綴珠璣月不明。若向險途逢八難，只勞心念諷持名。
淵智弘慈大辨才，端居波上絕纖埃。祥光射散千門病，甘露傾消萬國災。翠柳變成金世界，白蓮涌出玉樓臺。我今稽首焚香禮，願向人間應念來。
慧炬慈航在世間，除昏濟險未嘗閑。手擎一穗青絲柳，身倚千層碧玉山。聲滿諸天常諷誦，功圓十地絕躋攀。終求郢妙雕金相，時獻香花禮粹顔。
方珪座壓五雲端，修竹叢邊舞玉鸞。施果狖離蒼岫晚，獻珠龍透碧波寒。琉璃瓶對珊瑚印，翡翠環搖玳瑁冠。百寶階前文石上，天人瞻禮爇旃檀。
水面紅鮮恥絳唇，尋常侍從有天神。整齊紺髪雲千縷，端麗慈容月一輪。素舸欲沉威濟物，霜刀曾斷福霑人。世間多少誠心者，智燭惟求照耀身。
天花環繞瑞雲隨，整救湮淪萬類時。貴賤若能勤行願，死生常得睹容儀。狻猊番擲瓊臺角，鸚鵡回翔寶樹枝。永劫只將權實化，有情皆使入無爲。
水精盤躍錦鱗魚，閟宇淵沉海岸居。秀世竹鳴金鸑鷟，觀空波湧說蟾蜍。輕明纓絡垂身後，重疊芙蓉襯足初。曾向夢中潛祐我，爍人儀表降蓬廬。
寂照慈威化不同，聞聲清凈得殊功。指光遠射神龍燭，眉彩修彎帝釋弓。寶器曉凝蘭穗露，珠衣秋響桂枝風。信知萬里從人欲，何患周遊鬼國中。
宴坐瓊瑤曲密都，感通寧肯擇賢愚。遍分智慧燈開暗，盡灑清涼雨發枯。荷擁夕池鮮五色，樹凝春砌瑩三珠。波神天女相初從，虛白光中美丈夫。
覺源非有等差心，物性陶溶逐淺深。昏惑道中瞻月角，辨才門裏聽潮音。彩雲輕罩山輝玉，花雨斜飛地湧金。終擬龍綃圖畫看，供承香火老東林。
邁古文章金鸑鷟，出群行止玉麒麟。
人間冉冉混塵埃，身後身前事莫猜。早悟勞生皆是夢，當時悔向夢中來。
當年壯氣謾如虹，回首都歸含笑中。羣玉峰前好歸路，可憐三十二秋風。
軒皇曾把浮丘袂，駐蹕茲山遂得名。迤邐乍登隨步勝，巍峨一上覺身輕。煙雲日變百千態，猿鶴時聞三兩聲。截斷杳冥秋勢隔，數州各自見陰晴。
平生無女只生兒，三萬登科一子隨。家在白雲青嶂裏，不求閑散待何時。
何常爲柱石，同立太平基。
四大不須先後覺，六根還向用時空。難將語默呈師也，只在尋常語默中。
古人不到處，吾子獨留心。
地有千巖與萬津，霸圖無計老青春。抱冰漫刷棲山恥，爭奈傾吳是歸人。
彭年頭腦太冬烘，眼似朱砂鬢似蓬。紕繆幸叨三字內，荒唐仍預四人中。放他權勢欺明主，落卻親情賣至公。千百孤寒齊灑淚，斯言無路入堯聰。
天台山裏草堂低，一到都城識面稀。綺里冠裳遵漢命，許由風骨謝堯歸。去時暑氣蒸船滴，到日秋雲伴鶴飛。誰向薜蘿尋覓得，石橋侵漢見依微。
宋氏英聲振，並門意氣揚。兩雄爭裂土，百戰競圖王。揣敵惟虞晉，躭頤已噬唐。大河分背面，上黨扼咽吭。地利知爲勝，人心彼未遑。重圍誇壁立，夾寨逞虹張。埇道便輪饋，游兵勁絕糧。蒙衝窺女堞，鈎戟伺陑牆。踞峙培山峻，環圍列塹長。力攻須陷沒，堅拒倚金湯。墨带推才妙，班斤衒技良。萬夫橫劍刃，一噉墮夷傷。野草塗肝腦，貪心怒虎狼。嘶鳴宵遁馬，感慨守陴郎。戈甲從誰息，功名漫自狂。逡巡稱五代，合沓鬬干場。此後連吞併，於時旋覆亡。昔年勞戰陣，今日舊城隍。耕澀枯骸白，風腥鬼火光。營基繫井室，濠坎密榆桑。忍殺天還厭，陰謀嗣昔昌。驅除期出震，草昧在開皇。真主臨綿宇，華胥正樂康。廓然文軌至，海外截封疆。
峨峨溪畔石，迢迢石邊路。寄言名利徒，清閑誠足慕。
邯鄲無策信馮亭，上黨須貪澤起兵。趙括母言猶不聽，當時誰肯計長平。
紫藤花發送君行，惜別龍谿暗悵神。目斷歸帆何太疾，風吹柳絮正愁人。
北斗掛須彌，杖頭挑日月。林泉好商量，夏一秋風切。
一擊響玲瓏，喧轟宇宙通。知音纔側耳，項羽過江東。
大愚相接大雄孫，五湖雲水競頭奔。競頭奔，有何門，擊箭寧知枯木存。枯木存，一年還曾兩度春。兩度春，帳裏真珠撒與人。撒與人，思量也是慕西秦。
翠巖路嶮巇，舉步涉千溪。更有洪源水，滔滔在嶺西。沙裏無油事可哀，翠巖嚼飯餧嬰孩。他時好惡知端的，始覺從前滿面埃。
七百里山界，飛沙與亂雲。虜騎擇虛至，戍兵常忌分。嘯聚類宿鳥，奔敗如驚麕。難稽守邊法，應敵若絲棼。
承平廢邊事，備預久已亡。萬卒不知戰，兩城皆復隍。輕敵謂小醜，視地固大荒。願因狂狡叛，從此葺邊防。
劇賊稱中塞，驅馳甲鎧精。昔惟矜突騎，今亦教攻城。伏險多邀擊，驅羸每玩兵。拘俘詢虜事，肉盡一無聲。
安陸號方鎮，江邊無事州。民淳訟詞少，務簡官政優。
車蓋聊引步，浮雲鎮消憂。鄖川夢澤地，古迹堪詢求。白兆桃花巖，翰林棲此邱。
五老峰排連戶色，萬山寒聳入雲株。
清涼萬杉下，蒼翠五峰前。
山奇號九嵕，名與雍州同。
日下溳川暮，煙橫夢澤秋。
處處逢頭路，頭頭是故鄉。本來成現事，何必更思量。
隱淪與釋子，時予久往還。覽照不自認，況復思君顔。昨日山書至，乃夢雲蘿間。何必風韻息，始覺萬境閑。
天寒稻粱少，萬里孤難進。不惜充君庖，爲這邊城信。
舟閑人已息，林際月微明。一片清江水，中涵萬古情。
木有毫端水有源，漸成盤錯始潺湲。右丞畫筆多平淺，平淺應知近自然。
兩信海潮喧曉夕，百年事過無遺迹。舊住招提有幾人，春風苔長湖邊石。
凄凄楊柳暮，時復一蟬聲。滄海不可極，風帆難計程。微煙生晚浦，斜日上孤城。欲寄相思札，誰傳萬里情。
一宵會清境，不悟世間憂。天共白雲曉，水和明月流。碧煙生藻井，紅日映花樓。顧我無道氣，拂衣難少留。
嘗聞台嶺秀，積翠倚南天。鹿下深溪飲，僧從絕嶺禪。浮塵滿浮世，流水逐流泉。人別歸心切，瓶盂上客船。
梵譯千篇廣，歸心一念生。浮杯識海岸，持鉢去王城。雨彴春莓滑，香盆漏葉輕。遙知守庵虎，先辨錫環聲。
湖水春來綠，山雲憂亦繁。如何隱君子，長嘯掩柴門。
更無聲接續，空有影相隨。
繚繞禪關鎖翠微，遊人到此便忘歸。古今不盡春風恨，一劍清泉浸落暉。
輦寺住對年，歸心起浩然。傳衣因世出，揮麈自彌天。海客分朝供，江燈照夜禪。赤城重到日，八桂老巖煙。
空令抱恨歸黄壤，不見崇山謫去時。
曾觀大海難爲水，除去梁園總是村。
妙道心期赤水求，隙駒光景任川流。朝真凈界瓊臺月，滌想鮮飈玉宇秋。芝茹薦盤香露散，茶腴烹鼎綠雲浮。勞生可念榮華束，食頃邯鄲枕上遊。
地迥隔塵寰，石門雲閉關。幽人澹無事，白鶴相往還。
題詩人已貴，衮路冠三臺。
冷淡亭臺偏種竹，清虛軒砌不栽花。
倚岸凌虛若冠鰲，湖光山色兩相高。驚波雜沓聞千騎，遠樹微茫見一毫。娃館已空人世隔，帝鄉何許客心勞。吳門曳綵那曾睹，早覺霜華入髩毛。
官中逐月催租稅，不徵穀帛只徵銀。
昔作樹頭花，今作塚下骨。
閩川景物清宜畫，蕭寺樓臺麗欲浮。
昔時家住海三山，日月宮中屢往還。無事引來天女笑，謫來爲吏在人間。
語錄傳來久，所明機妙深。霜天七寶月，禪夕一真心。只有道爲證，更無塵可侵。前溪鷗出沒，誰自感浮沉。
瓊臺東畔石橋西，三徑無塵古木垂。囊裏歌編君相賜，腹中珠穴老莊知。風迴蕙帳過猿嶺，月上茅堂透鳥枝。萬載聖朝高士傳，何人更得效依稀。
一夜碧瀾堂上坐，直疑身在水晶宮。
遙看山水有雲處，便是人心無事鄉。
如碑卓水濱，磊落未名聞。蘚駮瓊姿出，蝸行篆字分。器渾猶抱璞，勢迥已凌雲。幸免隨金鍛，寧憂與玉焚。螭形徒岌岌，鳥迹欠云云。若使昌黎見，應摛逐鱷文。
金山獨秀峰，千古壓嶙峋。□□□□□，標奇世絕倫。形從天賦授，名自我推論。象嶽猶前席，羣峰合望塵。不知居海郡，知己是何人。
六合萬籟息，秋林月正歸。琴中彈不盡，石上坐忘歸。
當時不葬曹橫墓，千古猶存方茂山。
架泉龕石搆幽棲，竹樹陰森鎖翠微。珍重支郎得高趣，一庵一榻自忘機。
嚴助厭承明，東南抗使旌。箕裘漢相子，屏翰越王城。勝概須留賞，僊舟莫計程。湖光八百里，風月有餘清。
令節傳龍蠟，君恩賜近臣。乍燃煙尚短，初出焰猶新。照耀王侯第，歡呼里巷民。誰知蓬蓽下，還有聚螢人。
兄弟八個一個癡，其中一個最蹺蹊。五個向外能經紀，止留一個看家計。浩浩三藏不可窮，淵深七浪景爲風。愛□特種根身立，去後先來作主翁。不動地邊方捨藏，金剛道後畢然空。大圓鏡智成無漏，普照十方塵剎中。
□後聲名人始貴，真卿筆札次山文。二賢若使生同世，□□□悲不放君。
逆孽滔天亂大倫，忠邪淆雜竟何分。欲知二聖巍巍力，止在浯溪一首文。
鍊鑛成金得寶珍，鍊情成性合天真。相逢此理交談者，千百人中無一人。
不見陵陽喻化成，令人西望愈傷神。近聞養素多栽藥，耕破青山十里春。
湯湯散作家家惠，莫與貪泉一樣看。
最是蕭蕭句，無人繼後塵。
新作春野亭。
杳杳金陵路，難禁欲斷魂。雨晴山有態，風晚水無痕。遠色千檣岸，愁聲一笛村。如何遣懷抱，詩畢自開尊。
柴桑分邑載圖經，屈曲山光展畫屏。最是蘆洲東北望，人家殘照隔煙汀。
衆湖湖口繫蘭船，睡起中餐又却眠。風伯如何解迴怒，數宵檣倚碧蘆煙。
偶繫扁舟枕綠莎，旋移深處避驚波。曉来閑共漁人話，此去巴陵路幾多。
遊絲垂幄雨依依，枝上紅香片片飛。把酒問春因底意，爲誰來後爲誰歸。
花枝千萬趁春開，三月瓓珊即自回。剩向東園種桃李，明年依舊爲君來。
西塞名山立翠屏，濃嵐橫入半江青。千尋鐵鎖無由問，石壁空存道者形。
匹婦頑然莫問因，匹夫何去望千春。翻思岵屺傳詩什，舉世曾無化石人。
風起即千里，風回翻問津。沉思宦遊者，何啻使風人。
首出崔嵬占上遊，迥存濃翠向荆州。空聞別有回山力，却見長江曲尺流。
兩山闘咽喉，羣石矗牙齒。行客無限愁，横吞一江水。
渡水采桑歸，蠶老催上機。札札得盈尺，輕素何人衣。
採桑知蠶饑，投梭惜夜遲。誰誇羅綺叢，新畫學月眉。
渡溪溪水急，水濺羅衣濕。日暮猶未歸，盈盈水邊立。
素律鑠欲脆，青女妒復稀。月冷天風吹，葉葉乾紅飛。
秋染棠梨葉半紅，荆州東望草平空。誰知孤宦天涯意，微雨蕭蕭古驛中。
總角曾随上峡船，尋思如夢可悽然。夜来孤館重来宿，枕底灘聲似舊年。
秭歸城邑昔曾過，舊識無人奈老何。獨有淒清難改處，月明聞唱竹枝歌。
拂拂生殘暉，層層如裂緋。天風翦成片，疑作仙人衣。
南陵直上路盤盤，平地凌雲勢萬端。堪笑巴民不厭足，更嫌山少畫山看。
白日人稀到，簾垂道院深。雨苔生古壁，雪雀聚寒林。忘慮憑三樂，消閑信五禽。誰知是官府，煙縷滿鑪沈。
渝州江上忽相逢，說隐西山最上峰。略坐移時又分别，片雲孤鶴一枝筇。
巴江江水色，一带濃藍碧。仙女瑟瑟衣，風梭晚来織。
桃李栽成豔格新，數枝留得小園春。半紅半白無風雨，随分夭容解笑人。
公居門館静，旅寄萬州城。山共秋煙紫，霜并夜月清。無愁干酒律，有句入詩評。何必須林下，方馳吏隱名。
扁舟閑引望，望極更盤桓。山密礙江曲，雨多饒地寒。短莎煙苒苒，驚浪雪漫漫。難寫愁何限，鄉關在一端。
隱几經旬疾未痊，孤燈孤驛若爲眠。郡樓昨夜西風急，一一更籌到枕前。
永日無他念，孤清吏隱心。竹聲并雪碎，溪色共煙深。數息閑凭几，緣情默寄琴。誰知同寂寞，相與結知音。
行過武寧縣，初晴物景和。岸回驚水急，山淺見天多。細草濃藍潑，輕煙疋練拖。晚来何處宿，一笛起漁歌。
曾上青泥蜀道難，架空成路入雲寒。如何却向巴東去，三十六盤天外盤。
船檣相望荆江中，岸蘆汀樹煙濛濛。路間隄缺水如箭，未知何日生南風。
冰雪肌膚力不勝，落花飛絮遶風亭。不知何事鞦韆下，蹙破愁眉兩點青。
梨花如雪已相迷，更被驚烏半夜啼。簾捲玉樓人寂寂，一鉤新月未沉西。
偶泊巴東古縣前，宦情鄉思兩綿綿。不堪蠟炬燒殘淚，雨打船窓半夜天。
粉英香蕚一般般，無限行人立馬看。村女浴蠶桑柘綠，枉將顔色忍春寒。
公局長清淡，池亭晚景中。蔗竿閑倚碧，蓮朵静淹紅。半引彎彎月，微生飋飋風。無思復無慮，此味幾人同。
一片殘陽景，朦朧淡月中。蘭芽紆嫩紫，梨頰抹生紅。琴阮資清格，冠簪養素風。煙霄半知己，吏隱少相同。
己卯至庚辰，仲夏晦之暮。吾齒右排上，一齒脫而去。呼吸缺吾防，咀嚼欠吾助。年籥惜不返，日馭走爲蠧。脣亡得無寒，舌在從何訴。輔車宜長依，髮膚可增懼。不須考前古，聊且爲近喻。有如雲中雨，雨散絕回顧。有如枝上葉，葉脱難再附。白髮非獨愁，紅顔豈私駐。何必鬱九回，何必牽百慮。開尊復開懷，引筆作長句。
畫船晚過淘金磧，不見黄金惟見石。猶恐黄金價未高，見得錙銖幾多力。
大石嶺頭梅欲發，南陵陂上雪初飛。苦無酒解愁成陣，又附蘭橈向秭歸。
仙中姑射接瑤姬，成陣清香擁路岐。半出驛牆誰畫得，雪英相倚两三枝。
水中有片月，照耀嬋娟姿。庭前有孤柏，竦秀歲寒期。堅然物莫遷，寂焉心爲師。聲發響必答，形存影即隨。雪花安結子，雪葉寧附枝。蘭死不改香，井寒豈生澌。晨鑪煙褭褭，病髮霜絲絲。丈室冰凛冽，一衲雲離披。顧此名利場，得不慚冠綏。
冷杉枯柏路盤空，毛髮生寒略略風。兩漢真仙在何處，巡香行遶蕊珠宫。
制之居首尾，俾之辨斜正。首動尾聿随，斜取正爲定。有如提吏筆，有如執時柄。有如秉師律，有如宣命令。守彼方與直，得其剛且勁。既能濟險難，何畏涉遼夐。招招俾作主，汎汎實司命。風烏愧斟酌，畫鷁空輝映。古人存豐規，猗歟聊引證。
用之大曰櫓，冠乎小者楫。通津既能濟，巨浸即横涉。身之使者頰，虎之拏者爪。魚之撥者鬛，弩之進者筴。此實爲相須，相須航一葉。
箭飛峡中水，鋸立峡中石。峡與水爲隘，水與石相擊。濆爲生險艱，聲發甚霹靂。三老航一葉，百丈空千尺。蒼黄徒爾爲，倐忽何可測。篙之小難制，戙之獨有力。猗嗟戙之爲，彬彬堅且直。有如用武人，森森矗戈戟。有如敢言士，落落吐胸臆。拯危居坦夷，濟險免兢愓。誌彼哲匠心，俾其来者識。
少嘗侍先君，餘閑誦白氏。始得入峡詩，深味作詩旨。云有萬仞山，云有千丈水。自念坎壈時，尤多兢慎理。山束峡如口，水潄石如齒。孤舟行其中，薄冰猶坦履。孱顔屹焉立，洶湧勃然起。百丈爲前牽，萬險即平砥。破之以篔簹，續之以麻枲。礪之堅以節，引之直如矢。杼軸連半空，長短隨兩涘。鐵鎖枉馳名，錦纜謾稱美。長繩豈能繫，朽索何足擬。苟非𦁤之爲，胡可力行此。
引步攜筇竹，西園小徑通。雪攲梅蔕綠，春入杏梢紅。静意崖穿溜，孤愁笛破空。如何將此景，收拾向圖中。
今春從南陵，得草名金盤。金盤有仁性，生在林一端。根節歲一節，食之甘而酸。風俗競採掇，俾人防急難。巴中虵虺毒，解之如走丸。巨葉展六出，軟幹分長竿。搖搖綠玉活，褭褭香荷寒。世云暑酷月，鬱有神物看。天之産於此，意欲生民安。今之爲政者，何不反此觀。知彼苛且猛，慎勿虐而殘。一物苟失所，萬金惟可歎。莫並蒿與莱，豈羡芝及蘭。勤渠護根本，栽植當庭欄。寄言好生者，休說神仙丹。
公事公言地，標名信必臧。江山如得助，談笑若爲妨。均賦鄉原肅，詳刑郡邑康。官箴居座右，夙夜算難忘。
飋飋籠清籟，蕭蕭鎖翠陰。向高思盡節，從直羙虛心。迥砌滋蒼蘚，幽窓伴素琴。公餘時引步，一徑静中深。
照影翻窓綺，層紋滉額波。絲青迷岸柳，茸綠蘸汀莎。片雪翹饑鷺，孤香卷嫩荷。憑欄堪入畫，時聽竹枝歌。
予念天之生，生本空疏器。五歲稟慈訓，憤悱讀書志。七歲辨聲律，勤苦會詩賦。九歲執公卷，倜儻干名意。乞薦鄉老書，幸會春官試。折桂愧巍峨，依蓮何氣味。性拙絕不佞，才短無餘地。前年會知己，薦章實非據。寧見民說平，空荷君恩寄。瞿塘抵巴渝，往来名攬轡。孤舟一水中，艱險實可畏。羣操百丈牽，臨難無苟避。濆向江底發，水在石中沸。槌鼓稱打寛，繫紉呼下緯。善惡胡可分，死生何足諱。騎衡與垂堂，非不知前喻。臨淵與履冰，非不知深慮。我今縻搢紳，善地誰人致。城狐與社鼠，巧佞誰從庇。奴顔與婢膝，醜直誰從媚。妻兒夐限越，容顔幾憔悴。致身霄漢人，呝嚱盡賢智。
廟前溪水流潺潺，廟中修竹聲珊珊。襄王一夢杳難問，晚晴天氣歸雲閑。
春寒天氣下瞿塘，大壤溪前柳線長。須信孤雲似孤宦，莫將鄉思附歸艎。
隨柳參差破綠芽，此中依約欲飛花。春光是處傷離思，何況歸期未有涯。
始看菊蘂開籬下，又見梅花寄嶺頭。攬轡巴西官局冷，幾憑春酒沃鄉愁。
花品姚黄冠洛陽，巴中春早羡孤芳。不知别有栽培力，流詠新詩與激昂。
虞人初獲酉江西，長臂難將意馬齊。今日未啼頭已白，不堪深入白雲啼。
巴水走若箭，峡山開如屏。洶湧匹練白，𡷾崒濃藍青。崖空蓄雲雨，灘惡驚雷霆。神仙宅幽邃，廟貌横杳冥。隱約可一夢，縹緲餘千齡。名利有所役，舟楫無暫停。悉窣垂肹蠁，祠禱希安寧。鵶鵶爾何物，飛飛来廟庭。紛紛颺寥泬，遠近随虚舲。鐵石礪觜爪，金碧輝光翎。翔集託陰險，鵮啄貪羶腥。日既恃威福，歲久爲精靈。依草與附木，誣詭殊不經。城狐與社鼠，瑣細何足聽。況乎人假人，心闊吞滄溟。
帳前斵案決大議，赤壁火船燒戰旗。若使曹瞞忠漢室，周郎焉敢破王師。
周道洽平，聲動文成。周王棄善，俗移風變。哀樂異心，治亂殊音。心發言從，影響攸同。政行音類，壎箎靡異。實教化之所由，故能經乎天而緯乎地。
生民尊祖，時邁告成。江漢撥亂，鳬鷖持盈。四詩之道，始于和平。五際之變，通于晦明。宣宥密之基命，敭遹駿之休聲。或箴規于闕政，或歎咏于芳馨。
温柔之教，政治之源。瞽能誦兮可以諫，士不學兮無以言。蓋盛衰之所繫，故諷諭之攸存。惟聖心兮垂思，永大庇兮元元。
巍巍真像範金成，瑞節棠舟遠導迎。精衷勵翼符神貺，藻衛葳蕤率禮經。蘭隄曉景漣猗靜，神龍報降祥雲映。雙上瓊干采質明，旁臨旌栧靈輝盛。台臣祗肅薦華薌，承賀凝貞拜露章。羲氏官名高可擬，漢家年紀遠難方。鳯蓋分陰騰九色，蜿蜒共戯雲裳側。御天飛躍世空聞，瑞德縈盤今始識。騤騤矯首仰中宸，丹扆深嘉美應臻。紓禮既能疇聖日，爲霖當使福蒸人。華陽翠壑貞靈地，星使送還彰睿志。更播雲章入管絃，昭昭億載傳金匱。
青綺禁門符命錫，離珠御府天琛積。兩儀流慶會休期，二聖詒謀歸盛德。大禮修，真猷格，懿鑠昭昭兮靡極。阜民財，形物力，聖志乾乾兮夕惕。金扉玉宇麗皇居，鳯藻鸞蹤輝樂石。龜趺螭首建靈辰，鵲尾龍香奉至神。日轉翠華臨閣道，天旋丹仗復鈎陳。縉紳茂寵兮踰三接，羽衛鴻儀兮備九賓。瓊觴傳滿兮均堯酒，柏殿賡颺兮洽漢臣。奉若靈心彌翼翼，布昭醲化愈淳淳。
黼帳夜分常監寐，鳯軒端委敷文治。肇建元封陟介丘，寖尋毖祀臨汾水。茂烈馨香久際天，精心勵翼彌恭已。體道推仁洽惠和，斵凋歸厚蠲華侈。懷柔四貊盡來庭，邊圉無塵似平砥。堯德欽明惇茂族，漢條寛大措祥刑。永觀禹畫同文軫，更佇虞巡審量衡。睿政無爲猶日慎，布昭謨訓掩湯銘。
皇家兮仙祖，上世兮聖神。承雲兮分治，駕羽兮臨民。誕昭兮馨烈，高陟兮元真。載乘土運臨三古，屬象羲農振遐武。爰炳明靈陟上蒼，綿綿聖緒慶悠長。既積仁兮累德，爰振耀兮流芳。罄二儀兮垂祐，彌萬祀兮開祥。巍巍烈祖兮膺宸歷，御瑤圖兮建鼇極。東征西怨兮振羣黎，下舞上歌兮康庶國。優游亮直顯敦仁，錫羡休嘉符拓迹。四貊名王尺組羈，九涯遠道安車適。聖功耆定實登三，方賮駿奔惟旅百。赫赫神宗廓帝紘，昭廣運兮洽和平。禮適素青兮沿夏子，化歸醲粹兮復胥庭。憲六學兮昭地緯，事七廟兮奉天經。震疊威霆兮踰朔幕，汪洋惠露兮浹編氓。偃節靈臺兮黜武，漏魚寛網兮蠲刑。三葉緝熙兮隆紹繼，皇穹右序兮隤繁祉。徘徊飇歘兮授元符，焜燿樵蒸兮修茂禮。思文成頌兮迪先謀，多黍申歌兮昭樂歲。參侔開闔已無爲，虔鞏盈成彌若厲。惟寤寐兮符通，實天人兮合契。降僊馭兮自三清，諭靈源兮踰百世。遐錫鴻休茂本枝，永符盛德昭明類。薦徽冊，致清衷，齋明兮顯至。款太空，告繁禧，監觀兮斯暨。對越兮儲精，聿懷兮忘寐。舄奕千齡播德芬，欽崇茂典協經綸。神化有開彰密命，慶基無際等高旻。
制之精兮漢宫之雙管，鋒之妙兮趙國之修毫。自承掌握濟羣用，觚與槧兮難施勞。古今罔不達，淑慝将何逃。深仰玉蟾均硯滴，詎慚金馬制書刀。頡皇觀迹蟲篆興，纖端積潤八體成。寫圖始告姬公瑞，錯寶終傳路扈名。上聖惟聰炳帝文，宸章奎畫冠生民。灑翰翠珉垂睿式，珥彤丹地寵儒臣。
南方潛璞出寒溪，沉沉紫蔚凝堅姿。兩儀肖象磨礱異，三趾承隅琢餙奇。銀带参華貢雙闕，玉蟾分滴潤圓池。微波澄淡當晴景，旌旗半浸龍蛇影。輕浮春絮拂犀榦，微動日華明綺井。蘂簡交輝九禁深，玉枝斜照中宵永。列璇臺兮今得地，邇清光兮叶靈契。宣絲旨兮揚聖謨，贊雲章兮熙睿志。彌彰盛德冠生民，務以文明化兆人。
昔造圖書兮紀方志，鉛黄丹漆兮初爲貴。後世增華兮邁昔賢，松煙布色兮明且妍。一枝均賜官儀備，九子分形吉禮全。寫功詠德盈緗帙，體物緣情徧綺牋。陰山潛璞兮琢金池，相須藝圃兮事攸宜。湘川青管兮束圓鋒，並列璇臺兮用本同。垂大訓，述微言，孔墨之教兮長存。騰藻翰，贊儀形，淵雲之妙兮惟精。上聖敦仁崇儉約，厥篚珍奇詔皆却。唯許隃糜歲貢臻，式彰文德化生民。
先天密命啟禎期，侯日靈文降紫闈。恭館靖尊妙化，帝居齋祓擁純禧。勒鴻昭姓增梁甫，報本祈年款魏脽。真御下臨彰日監，嘉生誕降示天隨。丕承寶緒增寅畏，惠迪靈猷務肅祇。國陽郊報尊天位，欽奉后祇将合祭。仁里爰瞻嚴父祠，徐鑾式徇黎萌意。攸司經始兮載嚴，象物應斯兮紹至。熒煌先道兮珍符，煥衍参塗兮藻衛。真場合奏兮笙鏞，靈阯欽柴兮圭幣。三氣晬容兮仰覿，八景飛輿兮降格。青祺簡簡兮淵沖，瑞命禳禳兮山積。合飲譙城洽睿慈，仁風溥暢宣和懌。制畿睢水煥先謨，惠露汪洋敷潤澤。納賈陳詩兮總舊章，念功繼絕兮昭明德。近甸回衡景念新，太宫歸格物華春。太和充鬱層霄外，協氣周流率土濱。穆穆天章騰聖域，巍巍道蔭庇生民。體元化，叙彝倫，順則兮穹旻。觀秘奥，守精真，謹度兮聲身。四貉兮來同，千齡兮應會。甘實兮積中，英蕤兮發外。皇哉曼壽保丕基，青簡遐昭帝者儀。道冠周詩心翼翼，功踰夏載日孜孜。
祝聖清場初展禮，鴻都向曉彰繁祉。鬱鬱纖枝正後凋，瀼瀼瑞采俄雰委。吉雲五色比還疏，况是嚴冬歲律餘。承以玉杯甘若蜜，凝于翠幄皎如珠。薦宸居，稱壽酒，宣大慶兮仰歸元首。香馥馥，斾央央，建靈壇兮茂對多祥。天心信與人心會，誕節将臨遽霑霈。式昭真蔭祚君王，永錫遐齡齊覆載。
赫赫穹符迪慶基，巍巍真緒擁繁禧。控飈靈御傳天意，候日珍文告帝期。奉詣喬丘彰錫祉，胙壤瀨鄉修茂禮。宸闈薰祓款雲輿，戎候耕耘櫜象弭。紀號惟新歲歷呈，三元初吉協休辰。徽冊奉天熙事蕆，丕名尊祖皇儀展。太宫薦鬯孝思伸，陽位升煙鴻慶遠。瑞應紛綸百福同，寅威寶命務尊崇。布宣精意誠明顯，申飭攸司憲度隆。将披秘藴昭靈契，欲使萬方知帝意。肆眚端門詔畢旋，靈場預啟百枝燃。夙陳路寝敷瑤席，躬薦真香奏瑞煙。三辰淳耀居齋室，階滿祥蓂當望日。大裘陟降既登歌，羣后延登皆上笏。元輔披縢聖訓揚，樞臣援翰寶文彰。有虞出洛龜休躍，唐氏衘圖鳯罷翔。辭若洞章皆擿句，字如龍篆宛分行。森沉虎斾嚴真衛，肅穆珠旒增潔志。敬受丹書豈易侔，式旌玉刻誠難繼。修修羽帳降星辰，杳杳飈斿駐聖真。庭際煙霞輝曄曄，天中鸞鶴羽兟兟。微密妙言爰備舉，龐鴻盛則已宣臻。一一嘉猷保元后，諄諄深旨爲含生。寫成别笈緘藏密，薦獻禮周彌襲吉。恍恍真心顯道樞，穰穰景佑歸宸歷。升聞璿宙洽神歡，昭紀琅函爲睿式。萬靈潛衛極寅威，九序相趨皆勵翼。綿宇彌隆清浄風，虛晨益鍳馨香德。豈獨飛英冠百王，祗延道蔭永歡康。薰絃濬發南風詠，丕顯清衷報彼蒼。
朱輅乘時兮出曉烟，飛梁承幸兮斗城邊。幔省蔭堤兮楊葉闇，星旄藻岸兮物華妍。珠網金鋪兮豫章館，風檣桂楫兮木蘭船。象潢儀漢兮澄波遠，激水尋橦兮妙戯全。佇帝暉兮凝制蹕，人煥衍兮歡心逸。嘉流景兮延邇臣，樂清明兮麗新曲。
紫皇宴服出瑤臺，仗下凉宵水殿開。初月上絃光汎灔，横河案户勢徘徊。扇分蘭露侵衣滴，簾捲天香拂帳來。閣道森沉飛絳節，龍璈鳯吹凌霄發。琥車縹緲際煙潯，釦砌迢遙望雲闕。百子池深列宿分，九微燈淡纖塵絕。雲屏輕箑貫雙針，彩縷縈風勢不任。露挹瓊蘇敷碧席，明霞照地光無極。西漢元封五葉時，猗蘭雲輦會真期。何如法坐嘉蕃熟，高振薰絃播緝熙。
城上危樓高縹緲，城下澄江復相繞。有時漾影入中流，俯看魚游仰飛鳥。近樓多少未行舟，滿江落花灑汀洲。人同江狎不怕浪，登樓對酒弹箜篌。大别山頭白雲起，金口渡邊雨如洗。半鈎新月上孤城，還照高樓與江水。晴江依舊瀉潯陽，黄鶴無由歸故鄉。一聲玉笛起何處，燕撲闌干花影長。
清江涵德澤，嘉瑞效靈龜。巢葉形偏小，如金色最奇。玉靈慚異質，繹屬近幽姿。騎置遙承獻，觀圖仰帝祺。
仙祠成秘殿，遠郡在盧陽。旭日初流景，卿雲忽降祥。三枝分玉葉，五色照琳房。元后成真蔭，欽柴報上蒼。
寶籙標嘉節，需雲錫惠筵。烈暉騰愛景，瑞彩擬非煙。焜燿璿霄外，輪囷絳闕前。居歆方屢告，偉兆溢祥編。
四明開奥壤，三秀發靈芝。如蓋殊形聳，無根瑞氣滋。晨敷台嶺異，日茂下房奇。善氣方回復，充圖獻玉墀。
陶唐明歷象，茂氣與天通。舉正分星度，歸餘定歲功。孟陬名不殄，南正道彌隆。自此垂三代，循環協大中。
昭昭齊魯事，千載著良箴。欲辨爲邦體，先觀布政心。變民非遠略，從簡是徽音。北面無餘意，誠因惠物深。
漢武將從禪，須如亟釋兵。甘泉誠毖祀，喬嶽紀尊名。加禮崇休祉，修封蓋號榮。豈同承帝籙，肆覲正權衡。
酇侯依日月，天漢叙隆昌。邁德居三傑，觀時定九章。過因王尉辯，功賴鄂君揚。終以同心美，清寧贊後王。
子房天授漢，不戰道尤尊。秘法盈編受，危機借箸論。避封昭止足，辟穀厭塵喧。莫訝蕭規茂，從容有緒言。
高祖寛仁主，淮陰變詐才。設壇誠有禮，推食本無猜。懷惠初顒若，夸功抑殆哉。何如中正者，千載仰高裁。
明帝章朝物，三雍復舊常。籝金賞西域，雅樂奏南陽。拜老鴻徽茂，祈農盛典彰。珍符昭美應，獻壽表隆昌。
獨行懲澆俗，嘉名動遠荒。至誠祈夏雨，嚴意勵冬霜。果行推陵險，豐規歎履方。孤高惟大遜，壽考茂祺祥。
昭公詳漢律，求比禮三千。刻敝深文息，寛平治德全。芳猷宣輔弼，餘慶茂忠賢。方驗來嘉瑞，仁矜理最先。
白馬當塗兆，黄家得歲興。金符威既重，玉版事堪憑。漢火承前運，譙龍合舊徴。青雲開後葉，下武倍兢兢。
許昌功未逞，江表地初平。漢帝居非遠，吳侯志欲迎。壯圖雖未遂，嘉慮實惟精。終闕尊崇禮，何關慎器名。
家乘桑蓋瑞，國富卧龍才。漢水神暉徹，靈圖密命開。横天嘉氣應，繼日景雲來。儻乏英雄器，三分亦殆哉。
安石陵霞致，清言振玉音。鴻勳濟世久，厚德感人深。朱組雖然襲，虛舟豈易沉。東山高志在，瀟灑謝塵襟。
李重推清雅，初傳友愛名。嘉言爲時發，大誼傅經明。崇德誠堪慕，修身豈易傾。留心衆才舉，千載仰銓衡。
士行勤武力，機鑒信良哉。國賴桓文業，人推葛陸才。殊祥雙鶴至，吉夢八門開。終始全高節，誠因左翼推。
漢宗開聖緒，得歲與周同。金石終移律，山河始誓功。飛名傳秘記，嘉讖起游童。能使姦豪讋，誠爲一世雄。
鎮惡才明舉，英雄想冠時。推鋒平內侮，直指定西陲。向使鴻勳就，寧憂霸業衰。如何喪方召，遺烈漫傷咨。
猛奴多勇槩，大矟事戎征。新蔡兇圍陷，魚梁寇壘傾。遡風輕古法，間道貴奇兵。懋賞宜開府，番禺已盡平。
靈洗雖驍勇，忠規詎可輕。石城嘗力戰，黟歙本連盟。京口殊勳茂，臨川叛寇驚。既能明號令，何惜務寛平。
偉哉登國世，靈武定戎兵。拓土能圖大，求才實勵精。公侯新爵重，臺省舊風清。自匪謨長世，鴻圖豈易成。
高祖寛仁主，哀矜信有餘。嚴刑幾盡措，黎庶獲安居。舊法躬刊定，繁文再剗除。既平財謁路，清白勵簪裾。
真君昭密命，紀號表興隆。瑞著洪河外，文成翠石中。帝名傳祖禰，曆數感王公。三五方興運，明符事亦同。
段氏推忠武，論兵特造微。歷朝功並建，諸將令咸依。重位無矜色，高門有德輝。當時勳貴族，孰不仰家肥。
咸陽誠赳赳，倚任極維師。貴勢隆門緒，忠誠翼帝基。享年常戒滿，避寵或興咨。不學良無愧，嘉名已自垂。
思道懷廉慎，童年類老成。郡豪嘗讋服，邊寇亦清平。臨難輸忠節，辭榮保令名。賢哉蹈仁義，舉世可爲程。
南荆推德厚，千里遠從師。奥識通三教，清聲冠一時。就招雖暫至，戀本固難移。故老稱前事，儒宗道益滋。
遷哲承華緒，深謀事戰征。艱危思大節，慷慨得羣情。惠愛均戎旅，威名震敵城。江陵摧寇勢，宵遁賴奇兵。
里仁懷遠度，大雅擅嘉名。制禮通時變，求書贊治平。推心清選舉，從儉化黎氓。終始承恩遇，芳猷冠老成。
榮定誠嘉器，攀鱗屬盛時。賞勞恩特異，知足志惟熙。壯節承昭感，崇基保燕詒。但能思衛霍，自可比蓍龜。
子蓋懷英斷，南荒久駐留。清通承眷奬，恭順望巡游。異寵榮鄉黨，丹誠破寇仇。邊民思舊愛，刻石在西州。
天祚文皇德，元成雅道施。納忠裨闕政，偃革致昌期。宴喜刀方解，人亡鑑遽隳。數行遺奏在，猶可動神祗。
哲輔延清問，元和致治平。從人成庶務，求瘼濟羣氓。務遠能無怠，求材可倚成。乃知虞舜德，恭已固難名。
賢哉段忠烈，振迹自邠寧。動必懷剛毅，何嘗廢典刑。英規方貫古，樂石諒難銘。密議初如用，艱危豈易形。
李唐危漢祚，巢寇盛黄巾。嘉士逢多難，忠言變逆倫。决疑歸大順，定策戮姦臣。宜享崇高贈，千年道更新。
贊貞懷武鷙，轉鬬曆炎凉。誠感泉源異，兵嚴士庶康。臨危見忠憤，對敵擅威強。終始心無改，遺言更可傷。
燕趙生奇士，仇方决志平。十年常竭節，一劍早知名。自取河南鎮，終辭霸府兵。飛鷹昭慶路，窮達有高情。
長興秉鈞者，子晦道攸隆。剛介昌言遠，忠清茂澤豐。懿文常體道，妙略早從戎。可惜虧同德，當年阻建功。
子文懷妙識，奥學洞天常。恬淡游蓮幕，謙虚踐玉堂。至仁周僕御，大雅變詞章。慎默誠無怠，危機可盡防。
大雅懷忠孝，當年效戰征。詢謀無敗事，臨敵有奇兵。安陸祅狂殄，宗城寇難平。察廉能惻下，何患政難成。
危邦有賢哲，力戰鎮州平。革弊還疲庶，從寛悦衆情。愛人惟責已，徇節幾忘生。青史惟馨在，千年仰令名。
求益誠賢牧，廉平致樂康。歡謠騰近輔，盛典茂徽章。舊相親褒記，黎民競感傷。豐碑應不朽，千載咏惟良。
文懿艱危際，虚心自晏寧。依違慚問戰，閑淡貴無刑。鎮俗懲浮躁，尊儒鏤典經。忠誠虧美謚，良足愧幽靈。
文伯懷明識，英規世所推。濟時陳策畫，急用備論思。隘郭爰增廣，煩音亦改爲。温恭非不濟，感遇志如茲。
中春遘初吉，嘉節著芳名。習習微和扇，欣欣萬物榮。雲融纔化鶴，谷暖已遷鶯。朝野多歡日，風謠會頌聲。
禁門乘曉會，宴豆示慈伸。激水龍騰久，儀韶鳯降頻。雲章流漢筑，衢酒洽堯民。百辟皆星拱，兢兢奉北辰。
平樂初正月，虛晨薦號時。瑞場燔碧幣，僊驥駐霜儀。煙頂方遙辨，星精想下闚。天門俄翼去，杳靄瑞煙披。
顧步方塘上，西郊日漸曛。歸心臨遠渡，晚色在閑雲。壠勢蜂腰接，谿流鷰尾分。田歌知有意，豐美謝明君。
半庭殘月在，江郡鼓聲初。秋氣滿南國，曉雲高太虛。負霜鴻翼健，含霧橘花疏。此景無人共，朝陽入敝廬。
剡東溪溜合，一派貫天台。白鳥蒙灘下，青山倚岸迴。波心晴景動，渡口晚煙開。咫尺通滄海，千帆自去來。
天驥何年往，龍泓此地存。空餘曳練色，莫辨褭蹄痕。赴海妨苔甃，涵虚礙竹軒。會當逢禹鑿，始可見鴻源。
驅馬天台路，悠悠漸向晨。雲開忽見寺，山盡偶逢人。細雨疏篁長，微烟古木春。行行遙驛道，落吹起輕塵。
斷澗横幽石，蒼苔古木陰。欹危接山腹，迢逓過雲心。峭壁峙千仞，飛流下萬尋。秦人若驅策，蓬島路非深。
雨霽吳城晚，谿泉四散流。禽歸半峰樹，人在夕陽樓。國望分江海，星躔次斗牛。堪嗟興廢地，千載有閑愁。
新霜脱衰葉，寒日下疏篷。岸細低疑盡，波平闊似空。橋通越谿水，帆带剡川風。何處鳴簫鼓，叢祠杳靄中。
微陽下江樹，秋葉泛殘紅。鴈背寒塘雨，帆爭晚渡風。寺橋人倒影，漁徑菊分叢。正是承平日，輕艘萬派通。
覽古長江上，明時起嘆嗟。水流吳國苑，花入野人家。夜氣銷龍劍，秋星見客槎。凄凉館娃樹，西日映平沙。
鳥道寒藤結，洞門蒼蘚深。樓臺在山畔，松檜出雲心。土暖春長在，峰高月易沉。羽衣祠太乙，香冷石壇陰。
鶴版招幽士，龍墀襲茜袍。道因閑上得，名向隱中高。密地棲芸閣，清塗歷諫曹。終南明月夜，松檜自蕭騷。
天衢未得便，假道海邊城。任大纔勝器，官閑不稱名。勸農吟少暇，憂物睡常輕。見說行春處，和風滿斾旌。
俸輕官且冷，君喜在親民。村路不聞犬，縣城長似春。架高書少蠧，廳靜隙無塵。考滿留碑去，清風勵後人。
鳯鳥來爲瑞，達人垂羽翰。語因希聖古，詩爲惜名難。泰華僊標峻，江湖酒量寛。孤琴有舜曲，留我月中彈。
東觀嘗聯袂，南州各退飛。同傾就日戀，先喜賜環歸。舊業懷鉛筆，晨裝振綵衣。離絃有餘思，凄切寄南徽。
遠指三川路，初辭六尚班。占星度危棧，叱馭下靈關。職亞銅符重，兵銷玉帳閑。漢臺誰視草，應待長卿還。
聖主念元元，良臣選掖垣。紫墀分使節，紅斾出都門。雪淺斜陽路，雲深晚燒村。期年如報政，應許賀新恩。
幾驛蘇臺路，輕裝轉塞蓬。夜船千櫂月，寒酒一旗風。水闇菰蒲老，山明橘柚紅。算君回首處，曉色五湖東。
旅程看驛道，西去興何如。南國秋霖後，斜陽樹影疏。野光飛翠羽，溪艶照紅蕖。好去朝端客，人爭草薦書。
野色兼行色，長亭一送君。束書登古路，重繭踏寒雲。山過天台小，溪臨婺女分。流光須強學，當宁正崇文。
羣書架寒壁，庶事得從容。花木移諸寺，雲泉借數峰。積陰春作雨，瘦竹老成筇。應笑南陽士，明朝久卧龍。
卜築遠朝市，著書成歲功。長雲覆孤木，古道滿清風。地勝花房異，山靈雨氣通。綸巾不可戀，鶴版下關東。
安居近幽谷，井賦籍良田。聖代無深隱，家山不直錢。候耕看土脉，祈穀賽豚肩。城市知何處，疏鐘隔暮煙。
穿松渡雙澗，宫殿五峰圍。小院分寒水，高樓半落暉。葉從金地下，雲向玉京飛。欲問西來意，誰傳智者衣。
是誰名作佛，何法謂之禪。恍惚起無象，逍遙出自然。有修皆障礙，欲問即攀緣。寄語猊牀客，心心不易傳。
勝地訪靈蹤，層樓四檻風。遠陰生曠野，午影轉疏桐。澗水霞凝紫，谿煙日襯紅。可憐秋思晚，相倚館娃宫。
朔吹凄寒序，繁英降美祥。潤將膏露接，時契聖心彰。不夜蟾輝滿，先春柳絮揚。龍沙度北野，鷴素失南鄉。帝苑敷瓊蘂，神池瑩玉塘。薰絃俄發詠，風雅邁岐昌。
華景當凝煦，芳叢忽效奇。紅房爭並萼，緗葉競駢枝。綵鳯雙飛稳，霞冠對舞欹。游蜂時共翥，零露或交垂。勝賞回金蹕，清香透黼帷。兩宫昭瑞德，天意豈難知。
盛德靈謀協，元符寶字披。真宫肇高閣，精意感鴻禧。曉箭傳初刻，朝陽吐半規。祥煙五色麗，嘉氣九華滋。汎灔金光溢，扶疏玉葉垂。堯心膺眷佑，欽翼愈孜孜。
宸闈啓瑞場，祗畏感穹蒼。紫幄威神格，清宵景曜彰。霓旌承宇列，僊驥度雲翔。肸蠁停霞轡，歆馨挹鳯觴。蘿圖千葉固，山壽萬齡昌。玉籥流宸唱，函蒙播美祥。
齋明尊寶籙，祇肅建真場。上帝靈心顯，中宵瑞羽彰。入豐慚美應，上雍喜嘉祥。彩仗留輕迹，彤霞混葆章。乍衝香馥郁，高映繚熒煌。雲漢敷宸唱，繁禧浹萬方。
文德洽隆平，蓬山蠧簡盈。漢金方盡購，秦石諒難程。稽古承先志，宣猷聚世英。刊修百家備，紬繹十年成。休沐當冬日，多歡奉相衡。豈期頒睿藻，何以報兹榮。
時巡將順豫，吉禮協休成。先道真文肅，徐鑾瑞氣平。密都嘉薦備，太室令芳呈。清越鏘金奏，齋莊儼翠纓。矞雲朝薈蔚，花雪夜縈盈。煥衍昭繁祉，千齡表盛明。
宵晤靈猷顯，彤庭藻衛臻。鳯輿回八景，龍斾駐三辰。太古仙儀接，虚皇密誨伸。天枝鴻緒遠，殿翼舊規新。寶勢承基壯，祥輝燭地頻。叢楹虹带繞，彩制玉霄鄰。致孝常尊祖，祈禠永庇民。巍巍扄禁內，億載奉元真。
瘞玉祠真畤，還衡格閟宫。策勳恩已盛，合醵慶彌隆。法坐臨雙起，清音奏六同。羽毛秋色麗，簪紱曉光融。寵宴均堯酒，宸章起漢風。羣生遂鳬藻，何以報層穹。
上苑乘春啓，奇花效祉新。連房紅萼並，合榦綠枝勻。翦獻尊長樂，分頒寵輔臣。從遊過水殿，凝蹕近龍津。黼座臨雕檻，文竿引翠綸。波香投桂餌，萍暖漾金鱗。湛露芳尊酒，鈞天廣樂陳。多歡千載遇，何以報嚴宸。
禁籞陽和異，華叢造化殊。兩宫方共治，雙蘤故聯跗。嚮日檀心並，承煙翠榦孤。游蜂須並翼，凝露亦駢珠。曉檻香俱發，晴階影對鋪。君王重天貺，臨寫冠珍圖。
奉帝名園麗，翻階淑艶鮮。一叢芳蘤綻，四朵綘跗聯。朱李應雙結，蘭釭忽並燃。異瓜緗蒂合，嘉木翠枝駢。映葉交霞袂，迎風疊綺錢。流祥在圖素，千載冠嘉蓮。
幄坐尊儒術，華光御講筵。爰開柏梁宴，爲畢曲臺篇。法從飛緌接，藩房綺組聯。賜花均綵萼，陪鼎雜冬鮮。甘潤聲詩洽，芳蕤注籍傳。師臣咸拜手，歸道黼帷前。
洛書初罷講，漢苑特開筵。將許陪旒扆，先容閱簡編。神宗遺札啓，真祖寶文宣。密坐瞻堯日，凝心聽舜絃。賜花緗葉綴，勸酒玉巵傳。恩重天難報，肌膚豈易鐫。
開元留翠刻，昭代奉宸游。綠酒聯杯汎，紅泉滿字流。澄清涵玉宇，瀲灔轉銀鈎。霄堮奎躔布，龜圖洛畫浮。偃波分密坐，垂露直前旒。若許銘天德，圜青豈易儔。
蘭炷薰琳殿，霓旄映綠莎。九青真蔭遠，三母睿慈多。閣道陪鑾往，唐中奉詔過。熙陵遺札啓，禰廟寶文羅。繼志頒宸翰，飛毫動偃波。史臣書絕瑞，鈎盾對嘉禾。
聖德天攸縱，慈闈寶訓崇。飛毫邁古法，方丈奪神功。輕素飄驚吹，長煙疊遠空。點孤時戱蝶，波偃乍騰虹。洛畫誠難並，奎躔或可同。猥叨宸筆賜，羽翼誓輸忠。
法宫裁舊典，長樂奉春祠。犧象華樽設，旂常大路移。屬車朱總備，亞祼翟章垂。瑤爵因周制，金根益漢儀。歆馨百禄委，齋祓六宫隨。往訓遵三母，何階擬聖時。
廣阼承嚴享，東廛錯上儀。纁裳拂黛耜，綵繅映紅縻。內宰登嘉種，餘夫列縹陂。游場玉趾遠，盡隴紺轅遲。藨蓘訓農穡，馨香供帝粢。匪今方介祉，敢續載芟詩。
萬家充積望，千里絕纖埃。日輾雲頭上，風驅雨脚迴。亂帆爭古渡，疏葉下高臺。啓戶晴光入，卷簾秋氣來。山心餘靄散，地角亂煙堆。宿鳥幽叢閙，殘虹遠色開。脫簑人顧步，曬羽鶴徘徊。菌遶枯林下，萍翻曲岸隈。名園添舊笋，幽石長新苔。綺席誰相賀，繁絃拍屢催。
台衮承嚴祀，傳呼出禁城。扢壇將錯事，總駟暫觀耕。盈止踰周頌，康哉叶舜賡。滿篝登大穟，首種達初萌。行饁家爲黍，要朋戶捧罌。川長應萬耦，樹密盡三荆。有相神休茂，多歡國譽榮。餘糧充近甸，遺秉富陪京。碓罷舂粱熟，機閑織素成。休牛鳴笛起，會績遠燈明。路有遺金在，村無吠犬驚。熙熙難徧紀，徒仰泰階平。
罷郡歸南國，分曹在别京。江山適清尚，圭組謝浮名。桂楫鄉人送，雲漿舊吏迎。夕香薰徑遠，春溜斂池平。累去千憂盡，中恬四體輕。吟齋研賜墨，釣渚濯塵纓。玉樹時方盛，金鈎慶已成。何妨過轂下，萬壽集公卿。
綠荈圜規異，紅縢篆印新。爭先御府貢，初摘建溪春。膩滑重蒼璧，嬌黄聚麴塵。焙痕連井字，鳯刻疊龍鱗。玉座均芳旨，金華寵侍臣。齋心分一餅，持贈輞川人。
千葉繁英吐異芳，中央瑞色藹清香。密攅鶯羽參差折，細疊霓裳次第黄。霧鎖天衣臨翠幄，露傾金醆瀝霞漿。聖明盛事尊長樂，親灑宸毫奉美祥。
禁園清蹕賞春時，水殿晴陽照翠緌。步輦乍衝僊杏葉，御衣頻拂露桃枝。風搖蘂粉星星墜，日引芳陰寸寸移。帝所甚歡宫漏永，宴餘仍奉柏梁詩。
寒風夜傍梁園積，花雪晨臨宋殿飛。歌儷陽春爭度曲，月承宵幌競通輝。五車洛邑延神御，八駿黄臺罷獵圍。今日雲章昭美應，眇觀千載事還稀。
禁中遲日照南榮，瑞木聯祥耀國經。合幹舊臨宫檻密，交柯重接帝梧青。華平對植行侵陛，若木相輝影滿亭。况是齋心延貺地，愈昭天意答惟馨。
禁園綺合羣芳茂，瑞柏屏開秀色呈。託植久依僊杏密，附枝俄接帝梧榮。非煙結翠和風細，滴露凝華曉日明。况是歲寒堅節異，亭亭千載表殊禎。
昌元遠地凝和氣，真祖僊宫發帝祺。穆穆睟客分喜色，煌煌寶座秀靈芝。已彰日監靈心顯，更表晨敷協氣滋。元后欽崇膺瑞命，殊庭薦號答繁禧。
上聖德風馳率土，左馮嘉氣襲鴻英。疏叢一榦迎春茂，繁艶三房表瑞呈。承獻珍圖昭美應，考祥花品見維禎。帝宸欽翼崇昭報，薦玉燔柴極至誠。
眉山遠地蜀川西，九穗嘉禾忽效祺。東極龍枝人莫睹，環丘玉粒世空知。中和積粹名方異，繁蔚呈祥事更奇。自可增封齊北里，豈将同穎比繁禧。
梓潼名郡蜀川東，忽秀佳蓮紺宇中。褭褭修莖孤引綠，盈盈雙蘂對分紅。絳跗相倚凝新露，紫菂交垂向晚風。爰考瑞圖觀美應，柳州嘉産實難同。
紫館成功屬盛時，道迎金榜耀文思。沉沉殿翼彌增麗，矗矗圭稜盡中規。祗薦寶香清吹褭，下觀飈御彩雲随。羣心仰止興謠誦，永見千齡播緝熙。
崇丘紫館集繁禎，躬勒璿題耀筆精。藻衛森沉登廣路，彩雲搖褭入層城。高侔曲密分都號，遠法陽寥紀殿名。真祖覽觀鴻慶茂，壽山從此倍崢嶸。
少皥九秋當季月，成湯六禱動靈心。中宵甘澍均豐浸，盡日層雲結遠陰。銷去驕陽爲瑞重，招来嘉應感人深。側身修道殊千古，仍叔焉能播德音。
太液冰銷春水生，華林氣暖暮煙横。忽聞甘澍中宵降，共慶豐年上瑞呈。拂地如絲籠北闕，映花疑霧靄南榮。原田脉起承甘潤，自此嘉生永順成。
魚龍曼衍六街呈，金鎻通宵啟玉京。冉冉游塵生輦道，遲遲春箭入歌聲。寶坊月皎龍燈淡，紫館風微鶴燄平。宴罷南端天欲曉，迴瞻河漢尚盈盈。
景陽鐘盡唱鄰鷄，十二都門報啟扉。一带樓臺擎落月，萬家桃李待朝輝。宫槐煙暖鶯猶睡，僊掌雲寒露未晞。算是五侯偏稱意，遊春車馬早如飛。
江北遊人春未迴，江南春色傍人来。茶經穀雨依稀綠，花接清明次第開。場上鬭鷄金作距，檻前粧鑑玉爲臺。六朝風物今何在，莫負流年酒百盃。
夾城煙淡草霏霏，晉俗相傳禁火時。御苑梨繁花盛發，帝園桐嫩蘂初披。塵微蹴踘人将散，雨細鞦韆索半垂。遊騎尋芳還鬬酒，九門謠誦樂重熙。
豔艶春風雨半收，少年疏誕稱春遊。将軍雪散橋邊市，騎省花開縣外樓。草嫩玉堤藏堕珥，酒濃金盞滑歌喉。誰能借取瑤池馬，亂踏紅塵四百州。
玉琯葭灰昨夜吹，日華光暖向陽枝。東君亂點丹青筆，真宰忙揮造化椎。紅日暗長人不覺，好花偷發蝶先知。後園無限桃兼李，留待新恩得意時。
澤國迢迢枕海涯，眼前歸思亂如麻。清秋泉石無多地，殘日樓臺有幾家。兩岸早霜紅橘柚，半汀殘雨老蒹葭。明時不見投簪客，落盡西風紫菊花。
三峰森翠倚雲稜，凝睇煙蘿最上層。八水亂分秦帝國，四關空鎖漢皇陵。僊羊未起眠春草，塞馬初歸放紫藤。堪惜聖朝無傲吏，夜来風月屬閑僧。
面臨漳水勢凌霞，却倚重城十萬家。當檻曉雲生鶴嶺，拂階殘雨下龍沙。辭人高宴文皆在，帝子歡遊事未賖。好是良宵金鼓動，闌干牛斗逼簷斜。
六朝雲物更風流，澹澹煙藏古寺樓。敵國漫輕江似带，史臣能視橘爲侯。荒臺有鹿姑蘇晚，壞閣無香建業秋。到了賢明出中土，莫誇歌舞霸南州。
虎踞龍盤委薜蘿，臺城春雨長寒莎。梁家不覺市朝改，蕭寺只聞鐘磬多。雲樹暮堤攅劍戟，風篁虚谷轉笙歌。須知王氣随明主，不據金陵又若何。
渡口人疏黯翠煙，登臨猶喜夕陽天。殘雲右倚江都樹，遠水南迴建業船。山引亂猿嘷古寺，電驅甘雨過閑田。季鷹死後無歸客，江上鱸魚不直錢。
流年難駐且從容，莫厭多情事萬重。深院晚因留客鎖，小欄春爲惜花封。家山久駐偷歸夢，庭檜清含入夜鐘。更有薄遊長記得，翠鈿遺處綠陰濃。
露盤金索出危岑，風卷驚塵撲翠林。五夜清場嚴佛事，一犁甘澍慰民心。聖君旰食憂應减，守吏齋誠禱更深。泛灔洛川皆帝力，好浮青鯉瑞煙尋。
醮罷層霄鶴吹分，夜壇香火鏤真文。羽人月筆封瑤檢，使者星馳下絳雲。蘂簡薦誠川后聳，金龍傳信洞天聞。再三鵲尾添檀炷，爲祝虚心佑聖君。
洞口垂楊拂地垂，年来期約又依違。紅桃不解留人住，白鶴何曾覓信歸。雉扇對開春寂寂，繡衣雙卷雨霏霏。無言盡日雲邊立，不許霓裳按羽衣。
柳带分陰接殿基，笙歌還擁翠華歸。前宫曉赭匀粧臉，别館春紅曬舞衣。槐影對籠苔點細，桐花西倚夕陽稀。夜来夢上檀香閣，猶映珠簾避貴妃。
水館凄清天一涯，喜逢僊蓋駐靈芝。煙霞初散海中會，風雨忽来江上期。琴軫玉寒彈宿露，酒巵金暖對朝曦。圯橋書在如相授，不獨留侯是帝師。
世機無路惱天真，心地逍遙萬象新。久戍金河歸塞客，却浮鯨海到家人。靜封藥竈移文火，閑看花陰上舞茵。應笑公侯方內熱，六街奔走利名塵。
六朝臺榭好山川，丞相遙分造化權。兩府規模遵故事，二南風什聽新篇。平反庶獄棠廬外，約束諸侯玉帳前。莫訝依依戀行色，壽藩書命最多年。
梓澤芝田尊帝里，玉符金鑰委台司。家傳舊節居連帥，史作新書贊父師。留府櫜鞬分騎引，都門圭組鬬班辭。共驚河洛初開奥，一日龍光四海知。
秋樹參差堕葉紅，剖符還過故鄉東。星分北陸龜蛇內，位應哀烏太紫中。亭傳宛如行部日，冠纓猶带觸邪風。寒泉豈是無人塞，應待君侯立事功。
畫船椎鼓忽東浮，留幕賓從候舳艫。宫裏銅魚勘門鑰，府中銀兔合軍符。鳴騶苑路人千騎，送客河橋酒百壺。莫爲文章還自苦，騖池龍岫且遊娛。
錦衣驄馬好還家，大别山邊漢水斜。霜簡位高增意氣，金章恩重有光華。幾程蠻徼雲藏驛，一棹荆江月照沙。多少朝簪鬢成雪，願君休訪楚山茶。
屈草聯芳映法冠，亭亭風度聳朝端。一麾出守秦城近，千里班春漢詔寛。引道畫旗迎馬重，褰帷霜簡照人寒。都門迴首多離緒，寶瑟凄風别酒闌。
香案當衙拜鳳書，使君旌節下姑蘇。賓朋唱和詩千首，耆幼扶攜酒百壺。野樹遮藏過建業，亂山迎送出江都。西風不得同歸去，紅藕花邊望舳艫。
蠲疴妙劑分黄閣，駐景僊山奉紫闈。太秀山川須長價，少微星宿已增輝。幅巾不被塵纓縳，别笈唯封賜葯歸。唳鶴鳴猿好相候，利名無染世還稀。
朝曦輕抺柳梢長，歌徹郵亭飭去裝。鶉首右瞻秦分野，虎牢西入漢關防。温泉雨霽離宫碧，麟畤沙驚塞日黄。如訪平戎最長策，不徒鞭馬爲詩忙。
廣陵江口柳疏疏，自領笙歌上舳艫。一片曉山迎越絕，數程春水背姑蘇。蓮供晚果蜂房細，鱠市朝餐線縷麤。他日功成待相訪，謝家煙月借人無。
五里亭前一送君，碧油紅斾駐清塵。半軒晚日淮西路，數拍離歌江上春。杜宇有情移别樹，野花無主傍行人。男兒多少醻恩地，不欲東風淚滿巾。
台司金印護諸侯，沖氣均和耐素秋。户牖舊謀方倚重，莬裘前計合遲留。豈同少傅輕辭漢，况有維師永佐周。秉燭家園且行樂，即應重起濟川舟。
濃淡晴霞泛夕陽，重重煙藹護流芳。花殘遠渡曉風急，路入層雲春夢長。結蕙翠光留蝶舞，含桃紅實駐鶯嘗。可憐得意文章客，扈蹕西園月桂香。
昔帝先賢跡未消，森沉臺殿鎖嶕嶢。新蓮照水香空在，舊輦生塵翠已凋。夾道古藤看翳日，過谿蒼蘚半侵橋。遠公前意無人會，空對清風望寂寥。
山當廬阜五峰邊，地占侯谿好習禪。杳藹峰巒雲蔽日，參差樓殿瓦生煙。僧房宿鳥棲簾外，客館鳴泉過枕前。但可登臨閑訪古，西来無法與人傳。
萬條銀燭間靈旗，一片清香匝玉墀。羽帳星辰来不覺，僊壇冠帔立多時。紅桃裛露風初細，白鶴迎雲月漸遲。試託東皇問蕭史，鳳簫應許借人吹。
清净無營即自由，神僊何必待人求。秦皇多詐死猶諱，漢武窮兵老未休。巨費漫悲徐市藥，怪書空驗少翁牛。須知方寸真元意，不在層城十二樓。
丹壁排空疊綵虹，上真應此駐靈蹤。烟沉曉日明孤頂，雲破餘霞出半峰。巖下法師曾伏虎，洞中僊客屢投龍。他年翠蓋東巡狩，玉牒終須受大封。
切雲層閣倚龍城，霜素緹油聚壁經。嚴召近臣容侍從，載賡宸唱樂清寜。神宗燕翼垂貽訓，地寶昭彰顯瑞形。芬馥芸香飄紫禁，熒煌金刻照彤庭。龜陳洛畫開瑤檢，絃泛薰風出黼扃。自慶孤生逢旦暮，愧無嘉頌贊明馨。
真場薦鬯方回蹕，泰畤欽柴既受禧。璧散九行頒寵宴，翠緌三接慶昌期。露晞朝景彰慈渥，風扇微和表聖時。羽籥動容分廣砌，旍旂交影上丹墀。瓊跗拜賜承天意，綷羽來儀識鳳姿。向晚柏梁傳睿唱，帝臺春箭更遲遲。
淵聖欽明撫庶氓，齋居勵翼御彤庭。天田播種勤農事，雲稼流祥耀國經。瓊粒蕃滋爭結穟，龍枝屈曲競分形。搖風秀色交卿靄，垂穎餘光近帝星。茂遂豈同蕖葉異，殊尤全掩鳳冠靈。連莖五七踰成數，實表皇穹鑒德馨。
飈馭告期宵寤協，紫虚疇德秘符呈。誕膺顧諟營恭館，仰悟威神奉太清。密石礱磨鳩郢匠，非煙騰瑞集周禎。上侔帝闕規模麗，遠掩迎年憲度明。将閟玉文藏綠藴，載崇金閣對丹城。高陞彩制修梁直，永據柔靈寶勢貞。飛陛緣雲彌岌嶪，重欒倚漢益崢嶸。良辰涓選繁禧茂，嚴蹕臨觀懿禮成。慶賜春流均盛食，真香雲涌薦明誠。薰絃濬發斯干詠，丕顯鴻猷洽治平。
三聖重熙鴻業茂，百靈申錫寶符彰。寅恭清凈函無象，顧諟高明順秉陽。法馭省巡修廢墜，真宫經始報祺祥。棟升文杏觚稜峻，殿啟真琳玉瑱方。九帳盛儀陳宴衎，六莖清奏助歡康。開軒瑞氣凝空碧，駐蹕晴輝艷赭黄。珠樹移陰從帝圃，霓旌分影自仙鄉。宸游悦豫同襄野，睿藻昭回邁柏梁。黎庶縱觀爭嘆詠，侍臣嘉頌極游揚。靈休錫羡淳風振，永播聲名浹四荒。
神宗濬哲通三變，善繼文思洽萬方。高倚叢楹藏鳯緼，密礱溫石鏤雲章。素風暢茂增鴻慶，景耀騰凌發美祥。迴據日畿分寶勢，遠承雲路抗飛梁。推恩宥幣班中帑，式宴朝纓集上庠。更仰紫宸敷睿唱，夏絃春誦永游揚。
緝熙綿宇肅邊疆，蕃祉紛綸顯阜昌。真馭告期通夢寐，嚴宸精意潔壇場。青煙漏上盈中禁，碧輦宵分下彼蒼。照地輝光蒙鶴燄，靄人嘉氣雜蕭薌。峒山順拜鴻儀展，太古靈源密命揚。載仰金姿唯睟穆，稍瞻雲躅更輝煌。曉霞微動觚稜峻，絃月斜明玉瑱方。丹鳳卷旗嚴藻衞，綠車旋軫向仙鄉。春褀渙汗均流慶，睿唱昭迴紀降祥。萬國頌聲皆載路，巍巍馨烈邁成康。
沉潛毓粹生嘉石，宥密開祥契上穹。降聖遠期真馭協，卜年遐祚寶符同。夐殊延喜靈珪上，詎比昭華瑞琯中。隱起玉文非篆隸，混成環狀豈磨礱。彌彰帝歷休祺茂，永叶仙源統緒隆。欽翼春懷敷睿藻，巍巍千祀仰惟聰。
三清右序儲繁祉，萬乘欽明答上穹。聖化誕敷書軌混，僊游昭假地天通。靈輝熠煜充丹禁，瑞霧霏微翳碧空。積累有開鴻緒遠，顧懷無際慶基隆。精心展彩威顔肅，法曲迎真睿藻融。象舞在庭功夐異，寶符先道古難同。奉朝嘉服祇羣后，贊帝鴻儀儼上公。神爵乍臨香馥郁，矞雲低映樹青葱。潔粢禋薦升嚴陛，蒼璧高蟠照曉風。宣室受釐均大賚，洋洋春澤浹區中。
紫皇齋祓感青冥，仙驥徊翔瑞氣平。百和真香凝玉羽，九枝芳燄動星精。遠辭金闕銜靈命，俯瞰瑤臺效帝禎。矯翼乍侵龍斾影，揚音微雜鳳簫聲。應須置祀昭神異，豈止登歌紀聖明。藻衞仰觀皆率舞，益知天意合三清。
琳宫胥宇象清都，金閣叢楹閟寶符。昭假僊游彰胄緒，範鎔真像極規模。精衷欽翼明威顯，近輔恭迎茂典敷。美應荐臻書不絕，靈期先定日無渝。徘徊瑞羽臨旌斾，夭矯飛龍上舳艫。齋幄接神珪璧異，景輿迎聖羽儀殊。熒煌寶座安三境，嫗煦鴻恩下九衢。深慶小臣叨奉蹕，翠緌華組耀微軀。
元真降治祐生民，紫館空歌協吉辰。芬馥鵲鑪蘭注褭，盤縈鈿合翠龍臻。陰凝珠樹飛鱗密，影拂霓旌瑞角新。月駟雲螭徒駿逸，碧鷄金馬謾璘彬。會驂虯輦昭靈異，終接飇輪奉聖神。願復水官修豢御，紀年何足播芳塵。
元真密誨惟疇德，耀魄靈猷務降衷。僊里肇禋尊妙道，國陽嚴配報層穹。百神右序儲蕃祉，羣后寅威仰聖風。聲震山淵踰日際，澤流根葉徧區中。考熙茂範登虞舜，積累遙源屬帝鴻。柔遠九垠書軌混，凝休千載帝天通。賡歌紫禁唐文盛，苐頌青緗漢德融。盛業巍巍心翼翼，古今能事集皇躬。
均和玉燭成冬夕，疇聖珍符紀瑞年。八景鳳輿臨紫禁，九微龍檠照祥煙。森沉藻衞僊游接，睟穆真儀聖誨宣。濬發璿源開物始，密敷鴻蔭肇基先。良金肖像鎔三品，寶殿新規度九筵。綺棟虹陞初矯爾，丹楹叢倚倍森然。高侔帝所威神備，迥據坤靈勢勝全。雲雀嚮陽明翠羽，玉題承月燦珠躔。元龜協吉休符茂，盛藻迎祥睿志虔。璧散示慈恩正洽，斯千流詠降瓊牋。
皇皇至德召和平，茂烈馨香已告成。祇報元符營紫館，欽崇上帝薦鴻名。夤威潔志通三境，宥密真游降九清。淳耀先期觀道秘，休成協吉順天正。瓊干文彩雲幡列，金簡熒煌玉字呈。藻衞導迎揚盛則，靈場陟降極精誠。綿區率籲民胥悦，篆素鋪觀古未行。廣樂乍兼簫籟響，仙風微動珮環聲。颺煙層宙祥輝涌，稱慶齋闈瑞氣生。道蔭符通嘉應集，中宸繁貺永充盈。
嶽鎮明神屢降康，聖心尊奉禮文揚。徽名祇薦昭殊典，秘宇欽崇報美祥。曲沼甘泉秋湛湛，浮榮嘉氣曉蒼蒼。金釭銜壁流繁影，雲雀踶甍耀采章。祇祓王靈涓吉日，密礱文杏架修梁。都人霧集鴻儀盛，帝御天臨絜志彰。宸唱茂宣昭峻極，春祺紛委顯蕃昌。升平更屬西成日，擊壤歡謠徧井疆。
中宸夜駐飛廉轡，東闕朝迎綠錯篇。祇建寶宫朝睟象，載崇金閣奉真銓。高侔紫極威神異，迥據柔靈勝勢宣。矗矗端平規景叶，煌煌豐麗聖功全。承隅陽馬層雲隔，鳴磬花臺曉色先。别笈籙緘龍印字，清壇香奏鵲鑪煙。流泉灌注通河漢，列館回環接洞天。玉籟琅璈鸞競舞，蘂書金簡鶴爭傳。采梁虹指祺祥集，銀榜星分慶賞延。永鎮帝居資曼壽，五城奚取漢迎年。
岳靈飛觀聳神州，上聖欽崇德日休。嘉露霄零甘特異，貞條膏被勢何稠。崑山寶器今初貯，漢苑仙盤昔未浮。自可紀年昭瑞應，更殊添海助洪流。堇荼變味承餘潤，圖牒騰芳煥大猷。願采朝華和美玉，仰資宸筭倍千秋。
漢門候景嘉辰啟，魯觀書雲協氣升。玉琯飛灰新節應，璿霄合璧瑞華凝。陽芸初動猶兼雪，柔茘將芳尚隔冰。繁祉建元名已肇，殊庭備物禮将登。黄龍甘露誠難擬，泰畤甘泉豈足稱。共慶帝辰延百福，巍巍千載庇黎蒸。
高真降佑開鴻業，哲后祈禠福下民。靖館齋心成鉅典，嘉壇報貺奉嚴禋。時遵夏曆春當孟，禮憲周郊日在辛。圖籙先登符命顯，祖宗昭配孝思伸。侍祠卿士衣纓列，隨兆星辰爼豆陳。穆穆蒼靈潛扈蹕，寥寥風伯豫清塵。再登午陛虔誠達，三燭奔精美應臻。萬壽無疆增介祉，永蠲牲玉事神明。
事地有嚴彰至德，顯親爲重化含生。永懷慈景心追孝，載舉鴻儀月就盈。徽冊欽崇昭懿鑠，太宫祇祔極誠明。黄彝進裸精衷達，小吕登歌茂禮成。式宴外庭均大慶，受釐恭館洽維禎。薫絃遠播思齊頌，億載垂鴻廓帝紘。
紹休文祖盛儀陳，載耜東耕恊仲春。冕服遠推踰古制，須知明主爲生民。
聖哲因心邁古先，親裁禮樂定犧牷。祼成文母膺鴻祐，永指南山比壽年。
睿藻昭回侔列緯，時龍順豫體蒼旻。豈同周穆臨瑤水，凱樂雍容浹庶民。
金盤曉日融春露，黼帳鮮雲蔭瑞香。聖壽永同天地久，南山何足比延長。
冰消太液生春水，日上披香積瑞煙。喬嶽告成鴻慶遠，垂衣無事永千年。
天人道洽真游降，禪祀功高帝業昌。迎氣東郊風乍暖，受釐中禁日初長。
九門和氣衝魚鑰，層宙祥飇起鶴雲。王澤下流慈煦遠，萬方歌舞戴明君。
青逵布序韶暉盛，紫禁乘春樂事多。海域晏清無夕慮，齋居宣室順天和。
寒梅吐艷風初應，步輦宣游日漸遲。道蔭無涯真緒遠，永康寰海茂春祺。
青逵布序和風扇，紫禁延禧瑞日長。佇看親蠶臨繭館，永觀彤管播聲芳。
椒花獻歲良時啟，彩鷰迎春淑氣來。仰奉帝慈方秀出，吹簫看築鳳凰臺。
東郊候氣迴青輅，北闕迎祥闢紫闈。大庇羣生承寶緒，永敷春澤播鴻徽。
銀箭初傳暖律延，微和漸扇物華姸。彩幡紅鏤宜春字，永奉宸慈億萬年。
青陽乍整蒼龍駕，紫宙初凝白鶴雲。曼壽無疆真蔭遠，九重嘉氣日氤氲。
緹室葭灰飛候管，彤闈天路起和風。六宫永被河洲化，穆穆芳猷佐聖功。
三星分曜輝宸漢，九禁迎春啟令辰。仰奉椒闈宣內治，湛恩鴻慶永如春。
穆穆韶華生紫禁，遲遲春箭下青宫。良辰已慶加元服，大國爰聞拜景風。
緹室葭灰飛律管，鳳闈春色動年芳。仙源積慶誠無際，永戴宸慈襲美祥。
日上苑梅凝素艷，雪晴宫柳弄青條。已觀壽土封東國，即看懷金奉內朝。
異表英奇非世出，惠心通敏盡生知。更當淑景承慈煦，永奉嘉祥茂本枝。
續命彩絲登繭館，長生金籙獻琳宫。百靈拱衛天居峻，萬國歡康帝業隆。
金縷開辰分五色，長絲獻壽祝千年。垂衣日月承嘉慶，真祖飇游正在天。
僊園采藥回彫輦，禁殿迎祥啟鳳闈。四海樂康民富壽，穆清無事永垂衣。
彩絲祝壽芳辰啟，紫禁凝旒瑞日長。億兆歸仁天祐德，綿綿真蔭永無疆。
絳臺丹筆書金籙，紫殿瑤箱獻巧衣。億載延鴻資睿算，百祥重沓擁宸闈。
太官角黍迎嘉節，上聖齋居襲美祥。金闕鑒觀真緒遠，永延鴻慶庇多方。
尚方綬带迎嘉節，中禁彤闈納美祥。疇德珍符方瑞聖，後天宸壽永無疆。
太官角黍初晨啟，法坐垂衣介福隆。億載昌期方赫奕，九天真蔭永延鴻。
賜羮佳事傳青簡，續壽長絲獻紫宸。帝祉薦彰符盛德，聖心勤恤爲生民。
五色綵絲初獻壽，九重嘉氣頌長生。庇民精意方虔鞏，垂拱仁風更穆清。
浴蘭襲祉良辰啟，握紀無爲聖道尊。舄奕嘉祥充九禁，冲融和氣徧干門。
八龍焜燿長生籙，五采葳蕤續命絲。億載延長資睿算，萬區康樂遇昌期。
迎祥競獻雙條達，續壽初纒五色絲。共仰齋莊隆內訓，永觀蕃衍茂仙枝。
璧沼水嬉飛隼渡，瑤箱命縷彩絲新。親蠶禮畢無餘事，夙佩珩璜奉紫宸。
千門朱索迎嘉祉，九禁椒塗納美祥。虔奉黼帷承渥惠，慶隆禖石美祥新。
千門襲吉縈朱索，九禁開晨闢紫闈。宫漏正長天睠重，永宣芳訓率三妃。
日記采蘭追楚俗，化孚流荇誦周詩。肅恭懿德垂彤管，九御歸心百福宜。
中閨正肅鳴環節，吉日爰逢采术時。億載繁禧同聖壽，百男鴻慶茂仙枝。
點畫諸宫初獻巧，裁縫中禁又迎祥。周南永播河洲化，仰佐鴻明燭萬方。
對日惠心時共仰，沐蘭嘉節慶長絲。仰承中緒隆天愛，永奉祥祺襲太熙。
彤闈永奉千年慶，金策將封一字王。佇向景風承異渥，預從佳節納多祥。
五色彩絲頒禁殿，千齡嘉慶集藩房。玉堂絃誦依真館，日日靈心降美祥。
崑山瑞玉題真篆，閬苑蟠桃刻印文。並獻春閨延美慶，億年嘉氣永氤氲。
蕤賓布序逢良月，條達延祥記令辰。仰奉椒塗宣內治，永昭芳譽冠虞嬪。
芳園踏草迎嘉節，紫掖鳴環奉鞠衣。渥惠日新鴻慶遠，永隆徽序耀層闈。
萬宇清和當聖日，千門採拾遘良辰。上真鴻緒宜蕃衍，從此高禖美應新。
宴寢奉朝鳴采玉，良辰襲慶表長絲。仰承中壼垂芳裕，永播周南逮下詩。
殿上衮衣明日月，硯中旗影動龍蛇。縱横禮樂三千字，獨對丹墀日未斜。
原上西風馬力生，折膠時候正凄清。功名未立頭空白，却憶金徽萬里行。
亭臯危葉乍經霜，過盡驚鴻落吹長。閑上層樓待初月，方壺殘漏下三商。
螢光照水星星度，鴈陣横空字字移。何處佳人惜團扇，玉階烟葉動輕颸。
苑樹殘蟬送遠愁，懶將衰鬢照清流。歸來自掃東園葉，學灌寒蔬備晚秋。
水榭凉生暑氣銷，疏螢點點漏迢迢。明河案户蒼龍轉，只有匏瓜綴碧霄。
沉沉池閣乍凉天，坐愛蓮薰夜不眠。却憶北門曾候對，半簾斜月玉堂前。
相府新秋宴席開，西湖珠履踐蒼苔。白頭舊吏方奔走，不得抽毫逐上才。
遙思漢闕雨新晴，天際微雲夕吹生。沆瀣氣凉僊掌迥，滿盤宵露結珠英。
河漢西傾火漸流，露華微冷透輕裘。何當弄鳳随驚吹，直上層城十二樓。
彤管少文堪約史，霜戈無藝可防邊。孟諸蒼莾平臺遠，坐對秋光又一年。
日上西山舞鸞鶴，波翻碧海鬪蛟龍。直鈎到了成何事，消得君王四履封。
年光過眼如車轂，職事羈人似馬銜。若遇琵琶應大笑，何須涕泣滿青衫。
元化平分荷大鈞，左符新刻玉爲麟。南湖特地栽桃李，擬伴沙鷗過十春。
海鴈橋邊綠水深，絕無塵土近花陰。忘機不管人知否，自有溪鷗信此心。
黄閣有賢圖國計，皂嚢無黨害邊功。河湟飲馬無難事，一點沙塵在目中。
功兼文武帝師臣，久厭崇高樂退身。任是東山無限好，謝公争忍負生民。
階除盡日微風度，簾幕先秋暑氣還。莫訝使君臨案久，雨晴端正見南山。
鬢攏春煙濕翠翹，石榴裙幔裊纖腰。絳脣不敢深深注，却怕香脂污玉簫。
新染羅衣窣地紅，喜迎天仗宴春風。歌詞若入君王聽，不惜新聲教六宫。
重上青樓拂蛛網，却匀愁黛對菱波。也知新舊争多少，敢話機頭織素多。
讀徧龍韜事可知，一竿閑把直鈎垂。秋來江上西風急，且繫扁舟卷釣絲。
敏手機心頗自安，遮藏有路巧千般。主公當面無因見，只怕旁人冷眼看。
两朝西掖舊詞臣，蘖苦冰寒四十春。霜雪滿頭塵滿袖，自慚重見玉堂人。
上公詩筆千金重，逋客歸裝一棹輕。莫向青山更招隱，且留賢哲濟蒼生。
徘徊獨鶴翻清景，容曵孤雲下絳霄。朝市山林本無異，前賢出處盡逍遙。
半載秦川令始行，論文猶未款羣英。横戈且趁從軍樂，不及期年待政成。
宅臨殷羡投書渚，門擁維摩問疾人。詔使艤舟應訪道，雨花交影隔西津。
千仞翺翔覽德輝，成湯解網四靈歸。梧桐欲下還驚去，悄悄饑鷹掠樹飛。
春光容與曉風高，花映金塗見羽毛。莫訝綠楊留不住，內園新雨熟含桃。
獲自野羅知性巧，飼之鮮食已恩豐。下韝未便随人意，須是經春更一籠。
弱羽傷弓尚未完，孤飛誰敢擬鴛鸞。明珠自有千金價，莫爲遊人作彈丸。
萬里無塵塞草秋，玉輪金軛未巡遊。上林苜蓿天池水，飽食長鳴可自羞。
紅房深淺翠條低，滿架清香敵麝臍。攀折若無花底刺，豈教桃李獨成蹊。
廣厦長廊四面圍，小欄霜雪两三枝。簾帷壅蔽無人見，賴有中天日照知。
曲檻横欄百寶裝，春風容冶看人狂。孤松瘦柏無顔色，只有青青待雪霜。
黼幄思賢已再三，詔書將拆紫泥緘。嘉言一句利天下，何必金文更徹函。
譯案多年潤法音，性根雖鈍信根深。無明不起冤親等，應有龍天證此心。
潤色金文數十函，清凉甘露洗塵凡。修行不作伊蘭計，只願三千盡寶嚴。
雪山修道六年成，雲滿長空雪滿庭。便向箇中登覺地，何須臘月待明星。
玉界瓊田萬頃平，一年光景一番新。苑中又見梅花發，信手拈來總是春。
千嶂崔嵬雪裏看，東風一夜捲餘寒。巖前溜玉知多少，漲起西江十八灘。
老去方知行路難，此心正要覓人安。室中半偈如聞得，便作當年立雪看。
非才徧歷清華地，悟佛方爲止足身。浮名浮利莫相試，三千世界一微塵。
保庇孤根逄聖主，矜修晚節順天機。空門自有清凉地，不向紅塵議是非。
燕雀紛紛出亂麻，漢江西畔使君家。空堂自恨無金彈，任爾啾啾到日斜。
滿頭黄菊鬢毛斑，曾議皇王對爾顔。今日臨風輕霸跡，堯山應合勝牛山。
玉格功成碧詔遲，御風千里款黄扉。旋紆蘭珮朝丹禁，卻捧雲章入翠微。綠藴星辰藏古篆，絳宮龍虎閉神扉。東山日暮餘霞散，南國煙晴獨鶴歸。重結茅茨臨乳竇，別裁荷芰換塵衣。鸞鳳若有壺中志，從此高梧一見稀。
樓壓荒城見遠村，倚闌衣袂拂苔紋。猿啼曉樹枝枝雨，僧下秋山級級雲。招客酒旗臨岸掛，灌田溪水鑿渠分。洞中應有神仙窟，繚亂紅霞出紫氛。
落照明殘菊，村亭路欲分。酒旗降遠客，雁陣戰秋雲。斷隴拳鼇足，輕波起鶴紋。田家逢樂歲，歌舞賀時君。
雲罩觚稜鬬影寒，一叢香壓玉欄干。東皇用意交裁剪，留待君王駐蹕看。
孤館明秋月，清砧韻霜風。
橫陳皆錦繡，器皿盡金玉。
雪度維楊臘，花逢北國春。
出沒魚龍聚，飛沉日月連。
燈背翠簾人欲別，月斜煙柳馬頻嘶。
密葉凝華承玉戺，附枝交影蔭銀塘。
似法陰爻呈六穗，或符陽數效三岐。
氣凌雲夢吞八九，欲與溟渤爭雌雄。
桃源東迴溪轉長，桃花開時春日光。幽禽出樹亂紅落，游魚吹花流水香。山人正住溪之滸，屋角花開自成塢。尋源未許武陵人，隱者但作桃花主。拄杖穿花來水頭，禽魚亦解識風流。往來況有樵雲叟，何惜銜杯同唱酬。一尊如出桃花色，花落尊中已無迹。醉鄉泠泠白日閑，黄塵滾滾青山隔。明年此日桃花開，何人凈掃溪陰苔。我亦天台約劉阮，春風一櫂酒船來。
吳上江上客亭幽，地占姑蘇最上游。萬頃重湖朝夕浪，幾聲殘櫓往來舟。涼生領袖蘋風晚，冷射杯盤桂魄秋。東道正閑時倒屣，笙歌誰惜一遲留。
獨臨朱檻愛平波，安穩歸舟兩兩過。數島雲霞栽橘社，一汀煙月採菱歌。湖心日定施青黛，砌下風恬展碧羅。好寫仙源槎閣主，便教從此上銀河。
吾家本住洞庭西，煙雨生涯接釣磯。今日吳江亭上望，水光山色卻如歸。
東湖富泉石。
保心如止水，爲行見真書。
自古{宗/內}城繼踵希，吾門多幸盛昌時。姮娥不惜蟾宮桂，從此何家第二枝。
宦情文思競闌珊，利戶名樞莫我關。無可奈何新白髮，不如歸去舊青山。須知百歲都爲夢，未信千金買得閑。珍重樽中賢聖酒，非因風月亦開顔。
浪兀孤舟一葉輕，香山登步覺神清。幾多怪石全勝畫，大半奇花不識名。猿狖盡當吟裏見，煙霞祇向眼前生。官身未約重來此，酒滿螺盃月正明。
未達且窮棲，寂寥難可爲。雪窗燈焰短，茅屋雨聲低。幽砌苔金鎖，閑庭草半迷。江山無限意，時得入新題。
吟餘妓散杯中酒，歸去蝶隨頭上花。
睡覺愁無奈，難禁冬夜長。纔聽曉鐘動，又是世人忙。入市船撐月，朝天馬踏霜。布衾綿樣軟，切莫笑尋常。
浩蕩長流浪拍天，貔貅十萬坐樓船。年年春滿江南岸，夜夜風傳塞北煙。中界靈祇藏水府，六朝廢寢落山邊。秋來留得唐時月，捉月今誰是謫仙。
吳山紫翠倚晴空，潘令風流向此中。雨飽公田方稼稔，春生香徑雜葩紅。綵艫銜尾凌波駛，頳鯉駢頭薦俎豐。玉季情深重暌索，南雲延脰接飛鴻。
城闕厭紛華，山泉樂清適。瞥然浮杯歸，遠思浩無極。珍篇藹晝評，凈義留泰譯。平生霧霞衣，倏變蘭蒲色。美號寵彌天，端居館香積。孤蹤共鳥還，情愔避高弋。煙波一葉舟，風雨兩鐶錫。佛壠有幽棲，鷹房多善識。把塵話空無，百慮從此息。回瞻輦寺居，不及莓苔石。
峭壁矗雲三峽裏，急湍翻雪五湖邊。何年造物施神力，移到褒中小有天。
遊魚波上遊。
遠水涵空迷極目，落花如霧擁歸軒。
谷暗隨呼應，禽春不速來。幽居逢令序，跬步且徘徊。
年近古稀有，不易升此堂。他日留泉下，須留姓氏香。
平生有志惜分陰，經濟功夫着力深。一日高飛成遠舉，幾回懷古作豪吟。春風頻夢丹墀月，夏日長思玉館琴。天下弦歌聲已舊，化成都只在公心。
長江行不盡，帝里到何時。既得涼風便，休將艫棹施。
日觀峰前訪隱淪，豈同沮溺異人羣。軻能養浩雄能默，今復淵源見此君。
脫屐名場藴壯圖，君方舉逸待嘉謨。即期鶴版臨巖室，萬疊雲山戀得無。
秦火自焚寧害聖，金絲堂壁閟家書。典墳啟發皆天意，非謂共王好治居。
門有詩書不華彩，素王留得好生涯。行人莫訝頻回首，天下文章第一家。
橋上山萬重，橋下水千里。惟有白鷺鷥，見我常來此。
昨日曾將今日期，出門倚杖又思惟。爲僧只合居巖谷，國土筵中甚不宜。
貌古形疏倚杖蔾，分明畫出須菩提。解空不許離聲色，似聽孤猨月下啼。
山中何所有，嶺上多白雲。祇可自怡悅，不堪持贈君。
危亭治舊基，登覽一何奇。萬態羅浮景，三章宰輔詩。嵐光如畫處，霽色乍開時。味此休閑趣，惟予野吏知。
湖邊景物屬秋天，樓上風光似去年。仙侶緱生留福地，湘娥帝子寄哀弦。雲門自統軒臺外，木葉偏飛楚客前。極目江山何處是，一帆萬里信歸船。
沙場諸子弟，少小盡晞顔。迎我五經笥，歸來七島山。朝遊松子洞，暮宿惠人灣。講罷西風裏，扁舟早送還。
西母子回金殿冷，綠珠一墜玉樓空。
曹娥廟貌枕江湄，南北行人合孝思。有智不爭三十里，千年黄絹一廳碑。
百里凄清古縣城，阮郎陶令自相應。非無柳影含彭澤，別有花光勝武陵。閑醉想同莎外石，冷吟知共夜深燈。紅塵未得尋高興，心過青山第幾層。
齊野非吳渚，支郎是子陵。釣臺千古月，寶塔萬年燈。
錦里花中色最奇，妖嬈天賦本來稀。綺霞忽照迷紅障，縠露輕籠設翠幃。繁朵有情妝媚景，纖枝無力带殘暉。好將繡向羅裙上，永作香閨楚楚衣。
虎踞標靈跡，危樓杳靄間。劍池沉石壁，金池湧秋山。塔影松軒斷，雲迷蘚逕斑。磬隨靈籟盡，鶴伴老僧閑。有句慚先哲，無辭愈厚顔。我來聊寫望，頓覺離人寰。
上到天門最高處，不能容物只容身。
雪中問法傳宗印，日暮裁詩變楚騷。香積諸天修凈供，蒲葺三殿賜新袍。夜禪錫駐青鴛剎，曉渡杯陵白露濤。參罷虛堂惟宴坐，風松露桂海蟾高。
久不見泰伯，中心頻損和。近聞束書卷，更卜好山阿。學古成儒癖，敦風蕩俗訛。周公法已矣，原憲事如何。母老祿未及，身閑鬢不皤。新文海裔播，舊業釣竿拖。寧戚歌寧發，麻姑使屢過。時人一握小，吾道片雲多。友弟俱游宦，池樊自摭莎。聞猿詩興逸，敲戶酒徒羅。鄉里名光也，朝廷禮後麽。年來魚信至，怪我客蹉跎。
福唐太守天下才，好事求奇竭中楮。有時勸我靜祛懷，到處尋幽閑笑侶。一朝薏苡足人疑，萬里珠璣同夢睹。樹墓休提孤劍鐞，星垣忽見清絃古。好物終難寂寞留，高門即是從容所。幾年何地各分飛，此地當歌忽胥遇。還記當頭灑淚人，同是從前舊承顧。中郎一見厚難忘，柯亭有竹君知否。
七十二鱗波底鐫，一銜蓂草一銜蓮。出來非共貪芳餌，奏去因同報稔年。方客遠書徒自得，牧人嘉夢合相先。前知上瑞宜頻見，帝念民饑刺史賢。
院幽庵更小，嘉遯稱名尊。展榻殊無地，看山別有門。潮來供菜圃，雲過隔城村。了畢如來藏，任他風動搖。
昨日新官對舊官，吏民一半冷相看。夜來惟有前灘水，依舊多情到枕寒。
封疆莫嘆極西陲，景物尤堪著詠思。亭臺處處垂楊影，街巷家家小酒旗。舊同吳楚分梅艷，新比戎瀘有荔枝。鑿井鹹泉通海脈，靠山公署映江涯。
便作武陵溪上看，春來何處不開花。
凌晨別我將何適，鶴態飄然振霜翮。指點金華欲去遊，騎驢直造煙霞宅。一片嵐光凝不飛，數里松陰翠如滴。背臘山寒雪未消，迎春地暖花爭拆。水潺潺兮風索索，簾卷虛堂正岑寂。高歌應有鬼神聽，狀物潛驅鴻化力。繄我浮生繫郡符，安得乘閑訪靈跡。吟成一首送君詩，倩僧勒上巖邊石。
故侯幽隱直城東，草樹扶疏一畝宮。曾珥貂璫爲近侍，卻紆絛褐作閑翁。高吟擁鼻詩懷壯，雅論持衡道氣充。厭盡繁華天上樂，始將蹤蹟學冥鴻。
鬻海之民何所營，婦無蠶織夫無耕。衣食之源太寥落，牢盆鬻就汝輸征。年年春夏潮盈浦，潮退刮泥成島嶼。風乾日曝鹹咺加，始灌潮波塯成滷。滷濃鹹淡未得閑，採樵深入無窮山。豹蹤虎迹不敢避，朝陽出去夕陽還。船載肩擎未遑歇，投入巨竈炎炎熱。晨燒暮爍堆積高，才得波濤變成雪。自從潴滷至飛霜，無非假貸充餱糧。秤入官中得微直，一緡往往十緡償。周而復始無休息，官租未了私租逼。驅妻逐子課工程，雖作人形俱菜色。鬻海之民何苦辛，安得母富子不貧。本朝一物不失所，願廣皇仁到海濱。甲兵凈洗征輸輟，君有餘財罷鹽鐵。太平相業爾惟鹽，化作夏商周時節。
攀蘿躡石落崔嵬，千萬峰中梵室開。僧向半空爲世界，眼看平地起風雷。猿偷曉果升松去，竹逗清流入檻來。旬月經遊殊不厭，欲歸回首更遲迴。
分得天一角，織成山四圍。
大孤之石衡且修，青青長在湖之頭。小孤之石銳以高，削立江崖當洪濤。滔滔逝水東流去，兩石崔嵬屹天柱。蜀巴之源浩沄沄，壯哉此誠江海門。鴻龐稍見士宇廣，疏鑿方知夏禹勤。名山大川神所主，過者震驚誰敢侮。云何作廟向荒壖，摶土娉婷像龍女。篙師賈客爾何知，坎坎伐鼓持豚蹄。倚篷清坐漁歌起，日暮但見崖鷹飛。
危峰屹立長江上，勢折華胥限百蠻。鰲背孤撐青玉柱，斗杓斜插翠雲鬟。月生西海初三夜，潮到東吳第一關。安得扁舟多載酒，放歌擊楫浪花間。
纜舟宿松縣，我友愛奇觀。愛登小孤山，千里瞰江岸。窄塞峽浪喧，微茫渚沙漫。臨深看泳魚，思歸聞啼雁。茫茫吊千古，俯仰亦嗟嘆。君侯金玉章，貽我舟中玩。
武定新雄閫，豐寧舊奧墟。地兼秦蜀美，川會漢洋紆。翠壘環封嶺，清流躍野渠。安知下斜谷，別得上華胥。乾酒香村落，生金富里閭。晴軒迎螮蝀，夜管送蟾蜍。啼烏絃幽塢，芳花繡碧墟。路飛遊女蓋，巷曳隱人裾。陸會尋穿石，江遨揭聚魚。繳將藤解坼，耗用穀驅除。雙竹溪翁杖，柔芎壩戶蔬。鎮留僊婿恨，巖邃佛人居。照市成都錦，盈庠闕里書。採茶驚雉鷓，護橘趁狨狙。俗洽庭無訟，年豐廥有儲。大資州將懶，藐與世賢疏。統總村何有，甘酣分有餘。正宜心自怍，更有位誰如。未執歸田耒，猶乘集事車。好於閑靜處，積漸學樵漁。
松聲和雨聽，山色带雲看。
雷海譚音出世雄，臺巖香社冠禪叢。紅爐點雪靈機密，翠徑斑苔道步通。珠水濾羅晨漱凈，豉蓴縈筯午齋豐。當帆已應王臣供，金地天龍繞舊宮。
陟岡尋勝蹟，小徑遶危岑。高隱重雲幕，閑游亂石林。因潛滌患水，如臥辟寒金。松老青姿怪，巖空紫氣深。幾宵驚客夢，半夜有猿吟。我本神僊裔，徘徊稱道心。
磻谿垂釣者，終得展其才。何事先生隱，不逢明主來。泉聲秋雨歇，月色夜雲開。對此空惆悵，吟魂早晚迴。
高躅動京國，靜緣懷故山。扁舟乘興往，孤鳥倦飛還。社漏重湖外，霞城積靄閑。碧雲聊寓意，即境自幽關。
五色琉璃白晝寒，當年佛脚萬旃檀。藕絲織出三衣妙，貝葉經傳一偈難。夜看聖燈紅菡萏，曉驚飛石碧瑯玕。更聞鸚鵡因緣塔，八十山僧試說看。
公餘連騎賞芳妍，柳重花明祓禊天。絲竹繞堤浮舴艋，綺羅照水戲鞦韆。回頭景物才三月，屈指光陰又一年。臺旆行春暫均逸，鳳凰池暖正思賢。
霜枝彫翠雁橫秋，莫倚危樓動旅愁。菊有清香樽有酒，茱萸不插也風流。
秋風臺上起高歌，把酒看花意已多。屈軼不生神豸死，結茱爲佩欲如何。
西湖多勝景，飛蓋喜相陪。暑氣迎秋盡，江聲向夕來。
海外移根灼灼奇，風情閑麗比應稀。晶瑩寶萼排珠琲，旖旎芳叢簇繡帷。繁極只愁隨暮雨，飄多何計駐春暉。浣花溪上年年意，露濕煙霞拂客衣。
世間剝復每相尋，此理幾幾喚得譍。萬木凍僵梅有信，黄河冰合井如蒸。
政報公餘稱雅懷，兩城煙樹盡樓臺。波通龍口春戲盛，雲入山門曉望開。園館有詩書命筆，海邦無寇破蠻才。當時不俟交符印，恨失嵐亭展宴罍。
初到營陵春始回，泱泱風物接梧臺。魚鹽利重通闤盛，箏瑟聲和宴席開。天際膚雲連岱色，海中靈藥慕仙才。早知未許身閑去，悔捨堯田石澗來。
需頭章薦重，方底詔除榮。人比鳴琴令，官參夢馬卿。菰煙吳地景，濤鷺浙江程。美政應天報，姚虞舊俗清。
冬至子時陽已生，道隨陽長物將萌。星辰賜告銘心骨，願以寬章輔至平。
翠岫臨寒瀨，先生老此中。釣耕輕萬乘，要領戒三公。入宿星躔動，歸來世網空。何人知此意，千古激澆風。
道閉甯濡足，時平亦括囊。故人登世帝，清瀨自吾鄉。渭叟非真釣，商奴是詐狂。先生不可問，天外一鸞翔。
聞箇狂奴足，生平在草萊。不榮升帝腹，寧自蹋魚臺。步武中朝下，胼胝故國回。滄浪重一濯，京雒有塵埃。
長天杳杳道冥冥，一士孤風達至精。雲若有心應有著，魚緣輕餌是輕生。何人楚澤三年放，此地家灘七里清。應宿將臣皆列士，未將煙水博功名。
毗耶長者入街初。
田園貧宰相，圖史富書生。
巢鳳閣邊勞遠夢，繫龍橋下認前題。
蜀道盤紆去不迷，故園猶在武陽西。
香爐峰下宅天官，三界方知可往還。白石眼前分世路，紫雲頭上接天班。滄溟豈隔毫芒內，憶劫皆歸瞬息間。但得心源到真境，凌虛鸞鶴會躋攀。
寶勢聳如飛，簷牙照錦翬。路盤危磴出，僧觸斷雲歸。萬井分塵界，千巖在目圍。浮生枉多事，到此合忘機。
翬飛綺構成，賓至得佳名。岫列千螺出，江涵匹練平。吟看客帆度，坐見釣舟橫。獨倚雕闌外，令人心骨清。
祖龍神兵驅不得，揮電成鞭有遺迹。
傘峰一片崎危石，枕在青冥絕壁間。人作鹽梅資世濟，蹟留巖岫與雲閑。露盤高出長年殿，羽蓋斜臨宛委山。藐矣諸孫愧前躅，但開三徑掩柴關。
削斷龍門劍力閑，遺祠終古鑑湖邊。崑墟到海曾窮地，石穴藏書不記年。春色門牆花滴雨，曉光臺殿水浮煙。塗山萬國梯航集，告禪靈壇豈偶然。
陽明洞天三月春，桃花艷艷迎笑人。仙官瑤裾翠羽裾，直上非煙驂紫麟。手把赤書秘玉文，朝謁太素三元君。琳房窈窕出青雲，衆真嘯語林際聞。山精木魅知有主，斂戢鬼火摧飈輪。崇巖絕壑足清放，抗跡萬里無埃塵。物不疵癘年穀熟，綽約曾潛姑射神。祈師努力學此道，下濟澤國窮鰥民。
仙方上品誇靈種，忽怪靈芝拆紫苞。玉澤返嬰看驗術，少微山是小三茅。
白石洞間路，吾家在其中。琴窗與書閣，一半是雲封。
元和文物盛羣賢，曾借蓬萊住列仙。畫入簾櫳煙外寺，鑑搖臺榭水中天。
臥龍山脚寒巖底，沮洳泥涂不記年。疏引一朝逢智匠，坐令咫尺變璇淵。待時藏用懷靈德，濟物施功假世賢。留作越人歌詠事，召棠陰下酌貪泉。
雁級指高冥，登瞻地域靈。路尋滄海斷，山带沃洲青。
建中天子寄彌綸，築隱商巖舊葉存。麟笑有文藏冊府，駟車流慶屬衡門。金繩寶構新空界，劍樹真游接古原。藐矣諸孫愧前躅，脫身仍謝北山猿。
遠適廬陵郡，經旬泛楚天。江山晴繞枕，星斗夜隨船。
遠適廬陵郡，重江去不窮。全家片帆底，三月怒濤中。
海腹藏吳楚，天樞轉斗牛。夜分驚日浴，潮落見鯨遊。
天意降時雨，山川潛出雲。鋤秦將授漢，此力半因君。
漢初開郡出南夷，萬壑千巖足嶮巇。天上斗牛應共域，人間江嶺自分岐。尉佗椎髻遺風俗，馬援飛鳶墮水時。
何意滔天苦作威，狂驅海若走馮夷。因看平地波翻起，知是滄浪鼎沸時。初似長平萬瓦震，忽如圓嶠六鼇移。直應待得澄如練，會有安流往濟時。
戴水寒流對軒檻，桃源深徑入漁樵。
楩柟非給燎，鱮魴必施罛。
纖綸魚羅尾，鳴鏃雉摧班。
新築隄成號杜塘，結茅深穩佔湖光。
掃拂漁蓬出涇來。
獨坐澗邊聽水落，卻來洞口看雲生。
飛棟新成蘸碧軒，會稽山脚照湖邊。
偃藩唯覺訟鈴虛。
唯有梅花報春早，雪中傳信過江干。
劍水清涼夢筆山，戟衣照日啟重關。
歲貴波然素，時珍蟹有箱。
身閑婚嫁畢，秋老蟹螯肥。
春波池上搘琴薦，秋月桐陰把蟹螯。
一間茅屋，尚自修治。信任風吹，連簷破碎。斗栱邪欹，看看倒也。牆壁作散土一堆，主人永不來歸。
半生漂落江湖外，此日登樓花正開。丹竈依然沈澗水，珠簾空自掛瑤臺。昔年道士何時去，前度遊人今又來。點檢洞門題詠處，幾多墨迹篆蒼苔。
松桂有嘉色，不與衆芳期。金石有正聲，詎將羣響隨。君子著雅言，以道不以時。仰止江夏公，大醇無小疵。孜孜經緯心，落落教化辭。上有帝皇道，下有人臣規。邈與聖賢會，豈以富貴移。誰言荆棘滋，獨此生蘭芝。誰言鼃黽繁，獨此蟠龍龜。豈徒一時異，將爲千古奇。願此周召風，達我堯舜知。致之諷諫路，陞之誥命司。二雅正得失，五典陳雍熙。頌聲格九廟，王澤及四夷。自然天下文，不復迷宗師。
前王詔多士，咸以德爲先。道從仁義廣，名由忠孝全。美祿報爾功，好爵縻爾賢。黜陟金鑑下，昭昭媸與妍。此道日以疏，善惡何茫然。君子不斥怨，歸諸命與天。術者乘其隙，異端千萬惑。天道入指掌，神心出胸臆。聽幽不聽明，言命不言德。學者忽其本，仕者浮於職。節義爲空言，功名思苟得。天下無所勸，賞罰幾乎息。陰陽有變化，其神固不測。禍福有倚伏，循環亦無極。前聖不敢言，小人爾能臆。裨竈方激揚，孔子甘寂默。六經無光輝，反如日月蝕。大道豈復興，此弊何時抑。末路競馳騁，澆風揚羽翼。昔多松柏心，今皆桃李色。願言造物者，回此天地力。
聖人作耒耜，蒼蒼民乃粒。國俗儉且淳，人足而家給。九載襄陵禍，比户猶安輯。何人變清風，驕奢日相襲。制度非唐虞，賦斂由呼吸。傷哉田桑人，常悲大絃急。一夫耕幾壟，游墮如雲集。一蠶吐幾絲，羅綺如山入。太平不自存，凶荒亦何及。神農與后稷，有靈應爲泣。
先王教百工，作爲天下器。周旦意不朽，刊之考工記。嗟嗟遠聖人，制度日以紛。窈窕阿房宫，萬態横青雲。熒煌甲乙帳，一朝那肯焚。秦漢驕心起，陳隋益其侈。鼓舞天下風，滔滔弗能止。可甚佛老徒，不取慈儉書。竭我百家産，崇爾一室居。四海競如此，金碧照萬里。茅茨帝者榮，今爲庶人恥。宜哉老成言，欲攦般輸指。
嘗聞商者云，轉貨賴斯民。遠近日中合，有無天下均。上以利吾國，下以藩吾身。周官有常籍，豈云逐末人。天意亦何事，狼虎生貪秦。經界變阡陌，吾商苦悲辛。四民無常籍，茫茫僞與真。游者竊吾利，墮者亂吾倫。淳源一以蕩，頽波浩無津。可堪貴與富，侈態日日新。萬里奉綺羅，九陌資埃塵。窮山無遺寶，竭海無遺珍。鬼神爲之勞，天地爲之貧。此弊已千載，千載猶因循。桑柘不成林，荆棘有餘春。吾商則何罪，君子恥爲鄰。上有堯舜主，下有周召臣。琴瑟願更張，使我歌良辰。何日用此言，皇天豈不仁。
天地何風流，復生王子猷。黄金買碧鮮，綠玉排清秋。非木亦非草，東君歲寒寶。耿耿金石性，雪霜不能老。清風及故人，徘徊過此君。泠泠鈞天音，千載猶得聞。應是聖賢魄，鍾爲此標格。高節見直清，靈心隱虛白。粉筠多體貌，錦籜見兒童。上交松桂枝，下結蘭蕙叢。秀氣藹晴嵐，翠光凝綠水。明月白露中，静如隱君子。不願湘靈泣，不求伶倫吹。鳯皇得未晚，蛟龍起何時。蕭蕭雲水間，良與主人宜。紅塵滿浮世，何當拂長袂。坐嘯此亭中，行歌此亭際。逍遙復逍遙，不知千萬歲。
應是少微星，又云嚴君平。浩歌七十餘，未嘗識戈兵。康寧福已大，清静道自生。邈與神仙期，不犯寵辱驚。讀易夢周公，大得天地情。養志學浮丘，久鍊日月精。壽存金石性，嘯作鸞鳯聲。陰德不形言，一一在幽明。何當換金骨，五雲朝玉京。有客淳且狂，少小愛功名。非謂鐘鼎重，非謂簞瓢輕。素聞前哲道，欲向聖朝行。風塵三十六，未作萬人英。乃聞頭角者，五神長戰争。禍福有倚伏，富貴多虧盈。金門不乏雋，白雲宜退耕。人間有嵩華，棲之比蓬瀛。芝田春藹藹，玉澗晝錚錚。峰巒多秀色，杉桂一何清。月壑認瑤池，花巖列錦城。朱鉉冉冉奏，金醴遲遲傾。相勸綺季徒，頽玉信縱横。此樂不尋常，何苦事浮榮。願師先覺者，遠遠濯吾纓。
明月在天西，初如玉鈎微。一夕增一分，堂堂有餘輝。不掩五星耀，不礙浮雲飛。徘徊河漢間，秀色若可餐。清風起叢桂，白露生階蘭。高樓望君時，爲君拂金徽。奏以堯舜音，此音天與稀。明月或可聞，顧我亦依依。月有萬古光，人有萬古心。此心良可歌，憑月爲知音。
真人累陰德，聞之三十天。一朝鸞鶴來，高舉爲神仙。冉冉去紅塵，飄飄凌紫煙。下有脩真者，望拜何拳拳。願君銀臺上，侍帝玉案前。當有人間問，請爲天下宣。自從混沌死，淳風日衰靡。百王道不同，萬物情多詭。堯舜累代仁，絃歌始能治。桀紂一旦非，宗廟自然毁。是非既循環，興亡亦繼軌。福至在朱門，禍來先赤子。嘗聞自天意，天意豈如此。何爲治亂間，多言歷數爾。願天賜吾君，如天千萬春。明與日月久，恩將雨露均。帝力何可見，物情自欣欣。人復不言天，天亦不傷人。天人兩相忘，逍遙何有鄉。吾當飲且歌，不知羲與黄。
清風何處來，先此高高臺。蘭叢國香起，桂枝天籟迥。飄飄度清漢，浮雲安在哉。萬古鬱結心，一旦爲君開。有客慰所思，臨風久徘徊。神若遊華胥，身疑立天台。極渇飲沆瀣，大暑執瓊瓌。曠如攜松丘，騰上煙霞遊。熙如揖莊老，語人逍遙道。朱絃鼓其薫，可以解吾民。滄浪比其清，可以濯吾纓。願此陽春時，勿使飄暴生。千靈無結愠，萬卉不摧榮。庶幾宋玉賦，聊廣楚王情。
東南滄海郡，幕府清風堂。詩書對周孔，琴瑟親羲黄。君子不獨樂，我朋來遠方。言蘭一相接，豈特十步香。德星一相聚，直有千載光。道味清可挹，文思高若翔。笙磬得同聲，精色皆激揚。栽培盡桃李，棲止皆鸞皇。琢玉作鎮圭，鑄金爲干將。猗哉滕子京，此意久而芳。
上都有聖人，日月一以新。曄曄天下才，西走堯舜賓。百谷望東浸，萬星依北辰。直者爲之轅，曲者爲之輪。一材不復遺，况此席上珍。南山張公子，氣象清且淳。懷有綺繡文，朝無瓜瓞親。寸心如鐵石，不羞賤與貧。買臣起白社，賈誼富青春。寶此金轆轤，去去延平津。
思古理鳴琴，聲聲動金玉。何以報昔人，傳此堯舜曲。
萬物有常性，性無不貴生。風翔與駿奔，一一遠害情。鴥彼沙上鷗，皎皎霜雪明。月宿滄洲静，日浴滄浪清。何以狎溪人，溪人淡無營。循循自飲啄，往往相逢迎。徘徊兩無猜，何慕亦何驚。客有懷依依，雲水言將歸。逐爾羣鷗樂，羣鷗爾勿飛。此心未忘者，天機非殺機。
磨此千年鑑，朱顔清可覽。君看日月光，無求照人膽。
五代雲雷屯，九野皆龍戰。聞國如棋枰，皇極何由建。太祖乘天飛，大發光華旦。樊公江表來，經綸速如電。微子入姬周，倉皇救塗炭。四海乃大同，萬里聞薫風。禮樂與征伐，出自明光宫。大勳未大賞，積慶宜無窮。李廣不封侯，繼世多英雄。公有承家子，所至神明理。復有起家孫，一見知千里。和氣十洲春，清流九江水。非有神筆夢，粲粲文何綺。天子青春朝，列鼎招英髦。明年桃李開，禹浪如霞高。之子可變化，咫尺登金鰲。始知祖德長，光輝傳佩刀。
何處逢神仙，傳此棋上旨。静持生殺權，密照安危理。接勝如雲舒，禦敵如山止。突圍秦師震，諸侯皆披靡。入險漢將危，奇兵翻背水。勢應不可隳，關河常表裏。南軒春日長，國手相得喜。泰山不礙目，疾雷不經耳。一子貴千金，一路重千里。精思入於神，變化胡能擬。成敗繫之人，吾當著棋史。
我先本唐相，奕世天衢行。子孫四方志，有家在江城。雙松儼可愛，高堂因以名。雅知堂上居，宛得山中情。目有千年色，耳有千年聲。六月無炎光，長如玉壺清。于以聚詩書，教子脩誠明。于以列鐘鼓，邀賓樂昇平。綠煙亦何知，終日在簷楹。太陽無偏照，自然虚白生。不向揺落地，何憂歲峥嶸。勗哉肯構人，處之千萬榮。
二松何年植，清風未嘗息。夭矯向庭户，雙龍思霹靂。豈無桃李姿，賤彼非正色。豈無蘭菊芳，貴此有清德。萬木怨揺落，獨如春山碧。乃知天地威，亦向歲寒惜。有聲若江湖，有心若金璧。雅爲君子材，對之每前席。或當應自然，化爲補天石。
此閣宜登臨，上有松風吟。非絃亦非匏，自起簫韶音。明月萬里時，何必開綠琴。鳯皇下雲霓，鏘鏘嗚中林。淳如葛天歌，太古傳于今。潔如庖羲易，洗人平生心。安得嘉賓來，當之共披襟。陶景若在僊，千載一相尋。
梅福隱市門，嚴平居卜肆。乃知神仙徒，非必煙霞地。異哉西山人，逍遙京洛塵。門多長者車，察脈如有神。軒皇萬餘載，此術了然在。精意洞五行，飛名落四海。結舍擬滄洲，東池接御溝。蘭芳披幽徑，琴樽在小舟。清夜泛月華，宛是江湖遊。他日上雲去，兹爲黄鶴樓。
嵩高發靈源，北望洛陽注。清流引河漢，白氣横雲霧。英雄惜此地，百萬曾相拒。近代無戰争，常人自來去。
傳聞王子仙，澗邊遺一驥。當時青雲路，雞犬亦可致。未必真龍媒，悠悠在平地。
太室何森聳，少室欲飛動。相對起雲霞，恍如遊仙夢。何以寵此行，行歌降神頌。
白雲隨人來，翩翩疾如馬。洪崖與浮丘，襟袂安足把。不來峻極遊，何能小天下。
窈窕玉女窗，想像玉女粧。皎皎月爲鑑，飄飄霓作裳。莫學陽臺夢，無端惑楚王。
但見巖前砧，誰聞月下杵。金文與鐵色，璨璨知千古。試問搗衣仙，何如補天女。
天門絕境遊，熙然揖灝氣。下顧莽蒼間，雲雷走平地。天威不遠人，孰起欺天意。
天門有靈泉，埃塵未嘗至。日月自高照，雲霞亦輝庇。惟抱夷齊心，飲之可無愧。
岳頂見天池，神異安可度。勿謂無波濤，雲雷有時惡。乘此澄清間，吾纓可以濯。
巍巍八仙壇，上有三醉石。憐此高陽徒，如樂華胥域。憔悴澤邊人，獨醒良可惜。
徘徊峻極寺，清意滿烟霞。好風從天來，吹落桂樹花。高高人物外，猶屬梵王家。
嵩高最高處，逸客偶登臨。迴看日月影，正得天地心。念此非常遊，千載一披襟。
銀潢耿耿霜稜稜，西軒月色寒如冰。上人一叩朱絲繩，萬籟不起秋光凝。伏羲歸天忽千古，我聞遺音淚如雨。嗟嗟不及鄭衛兒，北里南鄰競歌舞。競歌舞，何時休，師襄堂上心悠悠。擊浮金，戞鳴玉，老龍秋啼蒼海底，幼猿暮嘯寒山曲。隴頭琴瑟咽流泉，洞庭蕭蕭落寒木。此聲感物何太靈，十二銜珠下仙鵠。爲予再奏南風詩，神人和暢舜無爲。爲余試彈廣陵散，鬼物悲哀晉方亂。乃知聖人情慮深，將治四海先治琴。興亡哀樂不我遁，坐中可見天下心。感公遺我正始音，何以報之千黄金。
湖山滿清氣，賞心甲吳越。晴嵐起片雲，晚水連初月。漁父得意歸，歌詩等閑發。
千尋月脚寒，湖影浄於天。忽如嫦娥宫，俯仰見嬋娟。更約中秋夕，長津無寸烟。
爲愛碧鮮亭，入夏敂敂至。臺榭競生煙，獨有清凉意。高岡鳯不來，幽人此沉醉。
風引湖邊笛，焉知非隱淪。一聲裂雲去，明月生精神。無爲落梅調，留寄隴頭人。
武陵誰家子，波面雙雙渡。空積心中絲，未成機上素。似共織女期，秋宵苦霜露。
世傳學中祿，小子迺逢辰。一入諫諍司，鴻毛忽其身。可負萬乘主，甘爲三黜人。豈量堯舜心，如日照孤臣。薄責落善地，雅尚過朝倫。僅同龜在泥，敢冀蠖求伸。朱樓逼清江，下睨百丈鱗。羡此南魚樂，不忍持鈎綸。爲郡良優優，乏材止循循。恬愉弗擾外，何以慰遠民。拙可存吾樸，静可逸吾神。漸得疏懶味，下車將四旬。嘉興風雅來，觀對如天賓。感兹韶夏音，佐我臺上春。
年年春自東南來，建溪先暖冰微開。溪邊奇茗冠天下，武夷仙人從古栽。新雷昨夜發何處，家家嬉笑穿雲去。露牙錯落一番榮，綴玉含珠散嘉樹。終朝採掇未盈襜，唯求精粹不敢貪。研膏焙乳有雅製，方中圭兮圓中蟾。北苑將期獻天子，林下雄豪先鬭美。鼎磨雲外首山銅，瓶攜江上中泠水。黄金碾畔綠塵飛，紫玉甌心雪濤起。鬭余味兮輕醍醐，鬭余香兮薄蘭芷。其間品第胡能欺，十目視而十手指。勝若登仙不可攀，輸同降將無窮恥。于嗟天産石上英，論功不愧階前蓂。衆人之濁我可清，千日之醉我可醒。屈原試與招魂魄，劉伶却得聞雷霆。盧仝敢不歌，陸羽須作經。森然萬象中，焉知無茶星。商山丈人休茹芝，首陽先生休采薇。長安酒價減千萬，成都藥市無光輝。不如仙山一啜好，泠然便欲乘風飛。君莫羡花間女郎只鬭草，贏得珠璣滿斗歸。
江城有卒老且貧，憔悴抱關良苦辛。衆中忽聞語聲好，知是北來京洛人。我試問云何至是，欲語汍瀾墮雙淚。斯須收淚始能言，生自東都富貴地。家有城南錦繡園，少年止以花爲事。黄金用盡無他能，却作瓊林苑中吏。年年中使先春來，曉宣口勅脩花臺。奇芬異卉百餘品，求新換舊争栽培。猶恐君王厭顔色，羣芳只似尋常開。幸有神仙接花術，更向都城求絕匹。梁王苑裏索妍姿，石氏園中搜淑質。金刀玉尺裁量妙，香膏膩壤彌縫密。迴得東皇造化工，五色敷華異平日。一朝寵愛歸牡丹，千花相笑妖嬈難。竊藥嫦娥新換骨，嬋娟不似人間看。太平天子春遊好，金明柳色籠黄道。道南樓殿五雲高，鈞天捧上蓬萊島。四邊桃李不勝春，何况花王對玉宸。國色精明動韶景，天香旖旎飄芳塵。特奏霓裳羽衣曲，千官獻壽羅星辰。兌悅臨軒逾數刻，花吏此時方得色。白銀紅錦滿牙牀，拜賜仗前生羽翼。惟觀風景不憂身，一心歲歲供春職。中途得罪情多故，刻木在前何敢訴。竄來江外知幾年，骨肉無音鴈空度。北人情况異南人，蕭灑溪山苦無趣。子規啼處血爲花，黄梅熟時雨如霧。多愁多恨信傷人，今年不及去年身。目昏耳重精力減，復有鄉心難具陳。我聞此語聊悒悒，近曾侍從班中立。朝違日下暮天涯，不學爾曹向隅泣。人生榮辱如浮雲，悠悠天地胡能執。賈誼文才動漢家，當時不免來長沙。幽求功業開元盛，亦作流人過梅嶺。我無一事逮古人，謫官却得神仙境。自可優優樂名教，曾不恓恓弔形影。接花之技爾則奇，江鄉卑濕何能施。吾皇又詔還淳朴，組繡文章皆棄遺。上林將議賜民畋，似昔繁華徒爾爲。西都尚有名園處，我欲抽身希白傅。一日天恩放爾歸，相逐栽花洛陽去。
靈泉在天半，狂波不能侵。神蛟穴其中，渇虎不敢臨。隱照涵秋碧，泓然一勺深。游潤騰龍飛，散作三日霖。天造豈無意，神化安可尋。挹之如醍醐，盡得清涼心。聞之異絲竹，不含哀樂音。月好羣籟息，涓涓度前林。子晉罷雲笙，伯牙收玉琴。徘徊不擬去，復發滄浪吟。乃云堯湯歲，盈盈常若今。萬里江海源，千秋松桂陰。兹焉如有價，北斗量黄金。
平湖數百里，隱然一山起。中有白龍泉，可洗人間耳。吾師仁智心，愛兹山水音。結茅三十年，不道日月深。笑我名未已，來問無端理。却指嶺邊雲，斯焉贈君子。
江上往來人，但愛鱸魚美。君看一葉舟，出沒風波裏。
朔風豈不寒，蜀道豈不難。之子代親行，萬里心自安。劍閣雪猶明，錦江春未闌。到日必詩戰，重登李杜壇。
吾生豈不幸，所稟多剛腸。身甘一枝巢，心苦千仞翔。志意苟天命，富貴非我望。立譚萬乘前，肝竭喉無漿。意君成大舜，千古聞羶香。寸懷如春風，思與天下芳。片玉棄且在，雙足何辭傷。王章死於漢，韓愈逐諸唐。獄中與嶺外，妻子不得將。義士撫卷起，眦血一霑裳。胡弗學掲厲，胡弗隨低昂。干時宴安人，滅然已不揚。匹夫虎敢鬬，女子熊能當。况彼二長者，烏肯巧如簧。我愛古人節，皎皎明如霜。今日貶江徼，多慚韓與王。罪大禍不稱，所損傷纖茫。盡室來官下，君恩大難忘。酒聖無隱量，詩豪有餘章。秋來魏公亭，金菊何煌煌。登高發秘思，聊以攄吾狂。卓有梅聖俞，作邑郡之旁。矯首賦靈烏，擬彼歌滄浪。因成答客戲，移以贈名郎。泉南曹使君，詩源萬里長。復我百餘言，疑登孔子堂。聞之金石音，繩繩自宫商。念此孤鳴鶴，聲應來遠方。相期養心氣，彌天浩無疆。鋪之被萬物，照之諧三光。此道果迂闊，陶陶吾醉鄉。
天地久開泰，過言防結括。誰憐多出處，自省有本末。心焉介如石，可裂不可奪。盡室得江行，君恩與全活。迴頭諫諍路，尚願無壅遏。豈獨世所非，千載成迂闊。
靈源何太高，北斗想可挹。凌日五光直，逗雲千仞急。白虹下澗飲，寒劍倚天立。闊電不得瞬，長雷無敢蟄。萬丈巖崖坼，一道林巒濕。險逼飛鳥墜，冷束山鬼泣。須當截海去，獨流不相入。
長江天下險，涉者利名驅。二公訪貧交，過之如坦途。風波豈不惡，忠信天所扶。相見乃大笑，命歌倒金壺。同年三百人，大半功名呼。沒者草自綠，存者顔無朱。功名若在天，何必心區區。莫競貴高路，休防讒疾夫。孔子作旅人，孟軻號迂儒。吾輩不飲酒，笑殺高陽徒。
相國鎮東魯，開閤多英豪。羡子賦從軍，壯思如波濤。當有非常遇，所得連六鼇。故人孫復之，卧雲生二毛。或作梁甫吟，秋風共呼號。翩翩草檄外，可與相遊遨。益以夫子心，萬物都一毫。此行名與節，須似泰山高。
愛此千里器，如見古人面。欲彈換朱絲，明月當秋漢。我願宫商絃，相應聲無間。自然召南風，莫起孤琴歎。
絳臺史君府，亭閣參園圃。一泉西北來，羣峰高下覩。池魚或躍金，水簾長布雨。怪柏鎖蛟虬，醜石鬭貙虎。羣花相倚笑，垂楊自由舞。静境合通仙，清陰不知暑。每與風月期，可無詩酒助。登臨問民俗，依舊陶唐古。
神哉叔虞廟，地勝出嘉泉。一源甚澄静，數步忽潺湲。此異孰可窮，觀者增恭虔。錦鱗無敢釣，長生同水仙。千家溉禾稻，滿目江鄉田。我來動所思，致主愧前賢。大道果能行，時雨宜不愆。皆如晉祠下，生民無旱年。
賢哉先處士，天書召不起。雲夫嗣孤風，復爲隱君子。有石礪其齒，有泉洗其耳。下瞰紅塵路，榮利無窮已。孜孜朝市人，同在風波裏。大爲高士笑，誓不拾青紫。我亦寵辱流，所幸無愠喜。進者道之行，退者道之止。矧今領方面，豈稱長城倚。來訪卧雲人，而請益諸已。得無長者言，佩之玉非美。
南陽太守清狂發，未到中秋先賞月。百花洲裏夜忘歸，綠梧無聲露光滑。天學碧海吐明珠，寒輝射空星斗疏。西樓下看人間世，瑩然都在青玉壺。從來酷暑不可避，今夕涼生豈天意。一笛吹銷萬里雲，主人高歌客大醉。客醉起舞逐我歌，弗舞弗歌如老何。
南陽有絕勝，城下百花洲。謝公創危亭，屹在高城頭。盡覽洲中秀，歷歷銷人憂。作詩刻金石，意垂千載休。我來亭蚤壞，何以待英遊。試觀荆棘繁，欲步瓦礫稠。嗟嗟命良工，美材肆爾求。曰基復日搆，落成會中秋。開樽揖明月，席上皆應劉。敏速迭唱和，醺酣爭獻酬。老子素不淺，預兹年少儔。九日重登臨，涼空氛氣收。風來鴈聲度，雲去山色留。西郊有潭菊，滿以金船浮。雅爲君子壽，外物真悠悠。過則與春期，春時良更優。焰焰衆卉明，衮衮新泉流。簫鼓動地喧，羅綺傾城遊。五馬不行樂，州人爲之羞。亭焉詎可廢，願此多賢侯。
先王制禮經，祠爲國大事。孟春祭風師，刺史敢有二。齋戒升于壇，拜手首至地。所祈動以時，生物得咸遂。勿鼓江海濤，害我舟檝利。昊天六七月，會有雷雨至。慎無吹散去，坐使百穀悴。高秋三五夕，明月生天際。乃可驅雲烟，以喜萬人意。願君入薫絃，上副吾皇志。阜財復解愠，即爲天下賜。八使重古禮，作詩歌祭義。誠欲通神明，非徒奬州吏。賢哉推此心，良以警有位。
穰下故都今善藩，沃衍千里多豐年。孫公頃以清浄化，我來代之慚二天。人物高傳卧龍里，神仙近接弄珠川。漢光舊烈山河在，徘徊弔古良依然。二十八將固不朽，風雲一代皆忠賢。我亦明時得君者，出處十載功不前。尚得州麾養衰疾，優游豈減居林泉。因逢故人作宴喜，琴樽風月夕不眠。之翰詩來若金石，重於我輩何其偏。相其直道了無悔，寧争蠖屈與鵬騫。
少年好逸驥，老者重安車。争先尚逐逐，致遠貴徐徐。勿言一尉卑，千户繫慘舒。外矜固不足，內樂則有餘。子游與季路，作邑寧欷歔。五斗對萬鍾，所問道何如。
高車赴南峴，敝郊主東道。風采喜一見，布素情相好。屈指四十秋，于今歲寒保。我起爲君壽，善頌復善禱。願盡杯中物，薄言理可到。君子貴有終，功名非必早。朝端卿大夫，所尚賢而老。世慮久乃周，聖門深已造。與君誓許國，無忝於祖考。潔如鳯食竹，樂若魚在藻。安得長相親，時時一絕倒。不忘平生期，明月滿懷抱。
今之刺史古諸侯，孰敢不分天子憂。自秋徂冬渇雨雪，旬奏空文慚轉郵。得非郡國政未洽，刺史閉閤當自尤。上賴天子仁且聖，神龍奔走不俟求。同雲千里結雪意，一夕密下誠如羞。曉來賞心江海上，東望不見三神丘。渾祛厲氣發和氣，明年黍稷須盈疇。烟郊空闊獵者健，酒市暖熱沽人稠。光精璨璨奪劍戟，清寒拂拂生衣裘。鈴齋賀客有喜色，飲酣歌作擊前籌。常願帝力及南畝，盡使風俗如東鄒。誰言吾子青春者，意在生民先發謳。
南陽本佳處，偶得作守臣。地與汝墳近，古來風化純。當官一無術，易易復循循。長使下情達，窮民奚不伸。此外更何事，優游欵嘉賓。時得一笑會，恨無千日醇。客有多聞者，密法爲我陳。自言此靈物，盡心妙始臻。非徒水泉潔，大要麴糵均。暄涼體四時，日月周數旬。其氣芳以烈，厥味和而辛。涓涓滴小槽，清光能照人。固可奉宗廟，宜能格天神。我姑酌金罍，駐此席上珍。况有百花洲，水木長時新。煙姿藏碧塢，柳杪見朱闉。兩兩鳬鴈侣，依依江海瀕。晚光倒晚影，一川無一塵。悠悠乘畫舸，坦坦解朝紳。綠陰承作蓋，芳草就爲茵。引此杯中物，獻酬交錯頻。禮俗重三爵，今乃不記巡。大言出物表，本性還天真。或落孟嘉帽，或抛陶令巾。吾非葛天氏，誰爲劉伯倫。大使達觀者，與予日相親。作詩美嘉會，調高繼無因。但願天下樂，一若樽前身。長戴堯舜主，盡作羲黄民。耕田與鑿井，熙熙千萬春。
休哉羊叔子，輔晉功勳大。化行江漢間，恩被疆埸外。中國倚而安，治爲天下最。開府多英僚，置酒每高會。徘徊臨峴首，興言何慷慨。此山自古有，游者千萬輩。堙滅皆無聞，空悲歲月邁。公乎仁澤深，風采獨不昧。于今墮淚碑，觀之益欽戴。卓有王源叔，文學偉當代。借麾來襄陽，高懷極恬退。山姿列雲端，江響拂天籟。行樂何逍遙，覽古忽感概。不見叔子祠，蕪沒民疇內。千金贖故基，廟貌重營繪。襄人復其祀，水旱有攸賴。太守一興善，比戶皆歡快。源叔政可歌，又留千載愛。
憶守姑蘇日，見君已驚人。翩翩幕中畫，落落席上珍。强記及敏力，一一精如神。洎余領西帥，密與羌夏鄰。君來貳邊郡，表裏還相親。有如得四支，周旋衞其身。予始按萬渠，兵行百物陳。而君主其事，進退皆有倫。羌酋八九百，醉歌喜齗齗。傳告以號令，再拜罔不馴。作城大順川，扼胡來路津。漢軍始屯集，虜騎俄紛綸。諸將稍畏怯，偶語辭艱辛。君躍疋馬去，入險將死濱。持檛畫禍福，虎校靡不遵。呼兵就畚鍤，悦使咸忻忻。晝夜戰且役，城成未踰旬。虜乃急攻我，萬衆生煙塵。蒼惶被矢石，遁走無逡巡。君馳奏闕下，感慨動中宸。是秋懷敏敗，虜勢侵涇原。天地正愁慘，關輔將迸奔。腹心苟不守，皮膚安得存。予召蕃漢兵，趨邠當北門。諸將切切議，謂宜守塞垣。惟君力贊我，咸鎬爲本根。全師遂鼓進，連城息驚喧。果釋天子憂，奬詔垂明恩。予貳機衡重，君掌食貨繁。豈敢懈夙夜，未嘗攄笑言。今叨領南陽，會君乘使軒。攜手百花洲，無時不開樽。語論極今古，情契及子孫。氣同若蘭芝，聲應如篪塤。浩歌忘物我，劇飲無涼暄。自問平生心，此樂曾幾番。一旦改使節，怱怱指并汾。惜别固不忍，贈行當有云。從來宿兵地，北與胡漢分。長河出紫塞，太行入青雲。天然作雄屏，覽者懷忠勳。行府在平陽，山川秀氤氳。堯民擊壤歌，千古猶得聞。君有經濟心，潤以金石文。攬轡問風俗，坐堂精典墳。此道日益大，行行思致君。
南陽風俗常苦耕，太守憂民敢不誠。今秋與冬數月旱，二麥無望愁編氓。龍遁雲藏不肯起，荒祠巫鼓徒轟轟。昨宵天意驟回復，繁陰一布飄寒英。裁成片片盡六出，化工造物何其精。散亂狂飛若倚勢，徘徊緩舞如含情。千門競掃明月色，萬木都拆寒梅英。天上風流忽爾在，人間險阻無不平。因松偶作琴瑟調，過竹徐聞環珮聲。江天鳴鴈畏相失，龍庭奔馬豪如驚。丞相沙隄初踏練，將軍紫髯渾綴瓔。巖前饑殺嘯風虎，海上凍死吞舟鯨。我有高樓擘雲上，雙瞳一開千里明。羣閻逐去疫癘遠，長逵壓下塵埃清。當知有年可坐致，東臯父老休營營。因招大使賞天瑞，醉把羲黄向上評。窮通得喪了無事，莊老器宇何難并。君起作歌我作和，天地和氣須充盈。當年此樂不可得，與雪對舞攄平生。共君學取雪好處，平施萬物如權衡。
中山天下重，韓公兹鎮臨。堂上繢昔賢，閲古以儆今。牧師六十人，冠劍竦若林。既瞻古人像，必求古人心。彼或所存遠，我將所得深。仁與智可尚，忠與義可欽。吾愛古賢守，馨德神祗歆。典法曾弗泥，勸沮良自斟。躋民在春臺，熙熙樂不淫。耕夫與樵子，飽暖相謳吟。王道自此始，然後張薫琴。吾愛古名將，毅若武庫森。其重如山安，其静如淵沉。有令凛如霜，有謀密如陰。敵城一朝拔，戎首萬里擒。虎豹卷韜畧，鯨鯢投釡鬵。皇威徹西海，天馬來駸駸。留侯武侯者，將相俱能任。決勝神所啟，受託天所諶。披開日月光，振起雷霆音。九關支一柱，萬宇覆重衾。前人何赫赫，後人豈愔愔。所以作此堂，公意同堅金。僕思寶元初，叛羌弄千鐔。王師生太平，苦戰誠未禁。赤子餵犬彘，塞翁淚涔涔。中原固爲辱，天子動宸襟。乃命公與僕，聨使禦外侵。歷歷革前弊，拳拳掃妖祲。二十四萬兵，撫之若青衿。惟以人占天，不問昴與參。相彼形勝地，指掌而蹄涔。復我横山疆，限爾長河潯。此得喉可扼，彼宜肉就椹。上前同定策，奸謀俄獻琛。梟巢不忍覆，異日生凶禽。僕已白髪翁，量力欲投簪。公方青春期，抱道當作霖。四夷氣須奪，百代病可鍼。河湟議始行，漢唐功必尋。復令千載下，景仰如高岑。因賦閲古篇，爲公廊廟箴。
世德踐甲科，青紫信可拾。故鄉特榮輝，高門復樹立。餘姚二山下，東南最名邑。煙水萬人家，熙熙自翔集。又得賢大夫，坐堂恩信敷。春風爲君來，綠波滿平湖。乘興訪隱淪，今逢賀老無。文藻凌雲處，定喜江山助。未能同仙舟，離樽少留駐。行行道不孤，明月相隨去。
白雲無賴帝鄉遙，漢苑誰人奏洞簫。多難未應歌鳯鳥，薄才猶可賦鷦鷯。瓢思顔子心還樂，琴遇鍾君恨即銷。但使斯文天未喪，澗松何必怨山苗。
純衣黄冕曆星辰，白馬彤車一百春。莫道茅茨無復見，古今時有致堯人。
成都成邑即天開，終踐堯基詠起哉。但得四門元凱至，九韶何必鳯皇來。
景命還將伯益傳，九川功大若爲遷。謳歌終在吾君子，豈是當時不讓賢。
履癸昆吾禍莫移，應天重造帝王基。子孫何事爲炮烙，不念嘻吁祝網時。
斧鉞爲藩忍內侵，商人塗炭奈何深。不煩魚火明天意，自有諸侯八百心。
蔌蔌樓臺外，新輝溢四遐。雲中凋玉葉，星際落榆花。嶽色參差露，松聲彷彿加。風流裁賦苑，清苦讀書家。霜女慚輕格，蟾娥讓素華。孤鴻迷鳥道，萬馬憶龍沙。浄拂王恭氅，香滋陸羽茶。載歌勞郢謝，一奏待鍾牙。幾處和梅賞，何人爲鬢嗟。含毫看不足，詩社好生涯。
太平燕趙許閑遊，三十從知壯士羞。敢話詩書爲上將，猶憐仁義對諸侯。子房帷幄方無事，李牧耕桑合有秋。民得袴襦兵得帥，禦戎何必問嚴尤。
萬石君賢再出麾，猶龍川上五歌時。九重執憲清規在，十鎮分憂白髪知。環禁申威星拱極，鈴齋舒嘯月侵帷。金臺下客思何報，願上中和樂職詩。
醜石危松半綠蘿，函關真相玉嵯峨。誰言仙道求難至，自愧陰功積未多。渺渺雲霞開絳節，雝雝鸞鳯答空歌。幾時身退瓊壇畔，榮利匆匆奈老何。
分攜俱是佐高牙，兩地光塵自等差。榮事日趨丞相府，道情時過老君家。雙鴻得侣知風便，一鶴思鳴對露華。早晚相將雲漢外，重爲龍友免天涯。
刑措東南始詔迴，重分邦計命欽哉。于公已積充閭慶，蕭相還施富國才。十郡甘棠歌未歇，一方流馬路初開。啓心知有嘉謨在，足亂雲霓憶帝臺。
千古如天日，巍巍與善功。禹終平洚水，舜亦致薫風。江海生靈外，乾坤揖讓中。鄉人不知此，簫鼓謝年豐。
陽和不擇地，海角亦逢春。憶得上林色，相看如故人。
同時辟命新，中道改絲綸。滄海人歸楚，清風子在秦。共居卿月下，獨得將星鄰。聳動軍前檄，峥嶸席上珍。烽煙邊信息，金鼓武精神。獵度天山雪，歌逢隴樹春。燕臺無限好，西向自霑巾。
秋漢寥寥迥，雄心肯木棲。人間正揺落，天外絕攀躋。月兔精應喪，陽烏影欲齊。長河匹練小，太華一拳低。下眄羣毛遁，横過百鳥睽。乘風俊未巳，空闊玉關西。
鷹犬一何驕，霜明遠近郊。鸞皇不觸網，狐兔自充庖。熠熠流鳴鏑，紛紛過綠髾。雄飛侵漢下，殺氣與雲交。翦棘争探穴，摧林競覆巢。惟開三面者，盛德播絃匏。
堂上每云云，金籠久受恩。思山誠有意，對主忍無言。性比孤鸞潔，聲殊百舌繁。雲林如一去，應喜謝朱門。
稻粱留不得，一一起江天。带雪南離楚，和春北入燕。依依前伴侣，歷歷舊山川。木葉程猶遠，梅花信可傳。子規啼到曉，鸚鵡鎖經年。應羡冥冥者，東風羽翼全。
青郊鳴錦雉，綠水漾金鱗。願得郢中客，共歌臺上春。
渺渺指平湖，煙波極望初。縱横皆釣者，何處得嘉魚。
珠彩耀前川，歸來一扣舷。微風不起浪，明月自隨船。
君歸一水遙，魂斷木蘭橈。賴有南軒竹，清風慰寂寥。
平湖萬頃碧，謝客一開顔。待得臨清夜，徘徊載月還。
絃上萬古意，樽中千日醇。清心向流水，醉貌發陽春。
月色滿滄波，吾生樂事多。何人獨醒者，試聽濯纓歌。
空半簇樓臺，紅塵安在哉。山分江色破，潮带海聲來。煙景諸鄰斷，天光四望開。疑師得仙去，白日上蓬萊。
非煙亦非霧，羃羃映樓臺。白鳥忽點破，夕陽還照開。肯隨芳草歇，疑逐遠帆來。誰謂山公意，登高醉始迴。
梓人一笑白雲鄉，杞桂森森遇豫章。聞道周公繩墨在，天庭誰此遇明堂。
有客藍田得意歸，溪光冉冉白虹蜺。玉人豈忍言環珮，留取天王尺二圭。
鏗鏗千古嶧山桐，金石聲來造化中。誰道元和無復致，爲君堂上起薫風。
嶺上英英向日開，帝鄉情態自徘徊。如何一施陽春雨，依舊無心歸去來。
南宫曾薦牧之文，失足徒勞忽十春。天上雲龍期際會，山中猿鶴愧因循。無功豈不孤黄石，有道何堪憶紫蓴。少壯由來須努力，篆銘鐘鼎古何人。
卑棲曾未託椅梧，敢議雄心萬里途。蒙叟自當齊黒白，子牟何必怨江湖。秋天響亮頻聞鶴，夜海朣朧每見珠。一醉一吟疏嬾甚，溪人能信解嘲無。
秋風海上憶神交，江外書來慰寂寥。松柏舊心當化石，塤篪新韻似聞韶。須期管鮑垂千古，不學張陳負一朝。三復荆州無限意，王孫芳草路遙遙。
海涯牢落若爲懷，惟子相過未忍迴。勁草不隨風偃去，孤桐何意鳯飛來。罇藏金醴遲遲進，匣鎖雲和特特開。萬古功名有天命，浩然攜手上春臺。
唐虞重逸人，束帛降何頻。風俗因君厚，文章至老淳。玉田耕小隱，金闕夢高真。罷釣輪生蠧，慵冠鑑積塵。餌蓮攀鶴頂，歌雪扣琴身。墨妙青囊秘，丹靈綠髪新。嶺霞明四望，巖笋入諸鄰。幾姓簪裾盛，諸生禮樂循。朝廷唯薦鶚，鄉黨不傷麟。弔古夫差國，懷賢伍相津。劇談來劍俠，騰嘯駭山神。有客瞻冥翼，無端預薦紳。未能忘帝力，猶待補天均。早晚功名外，孤雲可得親。
謝家風雅若爲酬，散吏方耽海上游。疏嬾幾忘傳筆夢，寂寥仍有負薪憂。欲歌蘭雪歸真隱，敢向簪軒競急流。如共茂先瞻氣象，莫言神物在南州。
名動公卿四十秋，相逢仍作旅人遊。青山欲買難開口，白髪思歸易滿頭。厭入市廛如海燕，可堪雲水屬江鷗。故鄉知己方都督，千樹春濃種橘休。
山中宰相下巖扃，静接遊人笑傲行。碧嶂淺深驕晚翠，白雲舒卷看春晴。煙潭共愛魚方樂，樵爨誰欺鴈不鳴。莫道隱君同德少，樽前長揖聖賢清。
林下提壺招客醉，溪邊杜宇勸人歸。可憐白酒青山在，不醉不歸多少非。
翠峰高與白雲閑，吾祖曾居水石間。千載家風應未墜，子孫還解愛青山。
閑約諸公扣隱扃，江天風雨忽飄零。方憐春滿王孫草，可忍雲遮處士星。蕙帳未容登末席，蘭舟無賴寄前汀。湖山早晚逢晴霽，重待尋仙入翠屏。
蕭索遶家雲，清歌獨隱淪。巢由不願仕，堯舜豈遺人。一水無涯静，羣峰滿眼春。何當伴閑逸，嘗酒過諸鄰。
夜入翠煙啼，晝尋芳樹飛。春山無限好，猶道不如歸。
寂寥門巷每相過，親近賢人所得多。今日九重天上去，濉陽孤客奈愁何。
霜露丘園不忍違，三年月日速如飛。金門乍入應垂淚，因挂朝衣憶彩衣。
落落崆峒一大儒，四方心逸憶江湖。東南賴有林君復，萬里清風去不孤。
仙家枝葉令威孫，南去司刑庇越民。金闕道書微旨在，獄多陰德是真人。
片帆飛去若輕鴻，一霎春潮過浙東。王謝江山久蕭索，子真今爲起清風。
姑蘇臺下水如藍，天賜仙鄉奉旨甘。梅淡柳黄春不淺，王孫歸思滿江南。
偶緣疏拙得天真，豈問前途屈與伸。車馬縱能欺倦客，江山猶可助騷人。懶如叔夜書盈几，狂似淵明酒滿巾。况有南窗姬易在，此心那更起纖塵。
歸心不可奪，千里故園春。及見市朝事，却思江海人。煙波方得伴，松月定爲鄰。願結虎溪社，休休老此身。
華搆高軒敞，名湖一面分。星辰居上相，鼓吹燕中軍。山色來嵩室，風光徹汝墳。杉篁涵晚翠，蘭茝薦時薫。坐嘯頻乘月，歸懷幾望雲。迥臨黄霸俗，遠味仲宣文。萬户方開國，三階復致君。斯亭比棠樹，千載頌清芬。
盛府兼名邑，榮歸指故林。多年望鄉淚，萬里倚門心。江館春寒薄，山程晚翠深。板輿迎侍日，桃李正芳陰。
此行深惜别，所喜是寧親。祖帳千門曉，鄉關錦國春。鳥歌疑勸酒，山態似迎人。我絕南陔望，因兄淚滿巾。
精鑒本非深，英僚暫此沉。火炎方試玉，沙密偶遺金。豈累青雲器，猶孤白雪音。敢希蘇季子，潛有激儀心。
長憶西湖勝鑑湖，春波千頃綠如鋪。吾皇不讓明皇美，可賜疏狂賀老無。
片心高與月徘徊，豈爲千鍾下釣臺。猶笑白雲多事在，等閑爲雨出山來。
聖門非入室，文陣敢争盟。不意棲雲閣，何才隷月卿。珍羣憐未至，霄鶚引脩程。直舍有仙味，祕庭無俗聲。午陰宫樹綠，宵刻禁鐘清。奉制歌三秀，稱觴聽六英。恩輝孤易感，交結淡難成。新髪鑑中改，舊山天際横。纓思漁父濯，春伴隼旟行。桃浪觀秦塞，薫風省舜城。幾多興廢跡，重疊古今情。進退思先覺，蹉跎畏後生。見詒如美衮，欲報乏英瓊。浄揖澄江練，高窺擢露莖。復驚聞正始，終仰輔登閎。好勵圖南志，翺翔覽四瀛。
河光嶽色過秦關，英氣飄飄酒滿顔。賈誼書成動西漢，謝安人笑起東山。亨途去覺雲天近，舊隱回思水石閑。此道聖朝如不墜，疏封宜在立譚間。
蜀道歸來萬里身，上堂嘉慶動諸鄰。賢良詔下先生起，休向成都問卜人。
光華豈不盛，賞宴尚遲遲。天意將圓夜，人心待滿時。已知千里共，猶訝一分虧。來夕如澄霽，清風不負期。
一麾輕去奉蘭羞，共惜清賢豈易求。筮易暗驚鳴鶴遠，賦詩深望白駒留。古來經緯心皆曉，閑處光陰髪半秋。長孺之才同吏隱，相寛頻上海邊樓。
重父必重母，正邦必正家。一心回主意，十口向天涯。銅虎恩猶厚，鱸魚味復佳。聖明何以報，沒齒願無邪。
聖宋非强楚，清淮異汨羅。平生仗忠信，盡室任風波。舟楫顛危甚，蛟黿出沒多。斜陽幸無事，沽酒聽漁歌。
妻子休相咎，勞生險自多。商人豈有罪，同我在風波。
一棹危於葉，傍觀亦損神。他時在平地，無忽險中人。
仕宦自飄然，君恩豈欲偏。纔歸劍門道，忽上洞庭船。墜絮傷春目，舂濤廢夜眠。岳陽樓上月，清賞浩無邊。
隴上带經人，金門齒諫臣。雷霆日有犯，始可報君親。
君恩泰山重，爾命鴻毛輕。一意懼千古，敢懷妻子榮。
妻子屢牽衣，出門投禍機。寧知白日照，猶得虎符歸。
分符江外去，人笑似騷人。不道鱸魚美，還堪養病身。
有病甘長廢，無機苦直言。江山藏拙好，何敢望天閽。
天閽變化地，所好必真龍。軻意正迂闊，悠然輕萬鍾。
萬鍾誰不慕，意氣滿堂金。必若枉此道，傷哉非素心。
素心愛雲水，此日東南行。笑解塵纓處，滄浪無限清。
滄浪清可愛，白鳥鑑中飛。不信有京洛，風塵化客衣。
風塵日已遠，郡枕子陵溪。始見神龜樂，優優尾在泥。
蕭灑桐廬郡，烏龍山靄中。使君無一事，心共白雲空。
蕭灑桐廬郡，開軒即解顔。勞生一何幸，日日面青山。
蕭灑桐廬郡，全家長道情。不聞歌舞事，遶舍石泉聲。
蕭灑桐廬郡，公餘午睡濃。人生安樂處，誰復問千鍾。
蕭灑桐廬郡，家家竹隱泉。令人思杜牧，無處不潺湲。
蕭灑桐廬郡，春山半是茶。新雷還好事，驚起雨前芽。
蕭灑桐廬郡，千家起畫樓。相呼採蓮去，笑上木蘭舟。
蕭灑桐廬郡，清潭百丈餘。釣翁應有道，所得是嘉魚。
蕭灑桐廬郡，身閑性亦靈。降真香一炷，欲老悟黄庭。
蕭灑桐廬郡，嚴陵舊釣臺。江山如不勝，光武肯教來。
數仞黄堂上，題名僅百賢。孤高宋開府，千載可拳拳。
山水真名郡，恩多補諫官。中間好田錫，風月亦盤桓。
風物皆堪喜，民靈獨可哀。稀逢賢太守，多是謫官來。
去國三千里，風波豈不賒。迴思洞庭險，無限勝長沙。
江上多嘉客，清歌進白醪。靈均良可笑，終日著離騷。
高嵐指天近，遠溜出山遲。萬事不到處，白雲無盡時。異花啼鳥樂，靈草隱人知。信是棲真地，林僧半雪眉。
江干日清曠，寓目一搘笻。落葉信流水，歸雲識舊峰。蘭蓀誰共采，鳬鴈自相從。莫愛蘋風起，波來千萬重。
僧閣倚寒竹，幽襟聊一開。清風曾未足，明月可重來。晚意煙垂草，秋姿露滴苔。佳賓何以佇，雲瑟與霞杯。
狂愚多苦口，幽遠獨甘心。言路有餘責，權門無去音。忘憂曾扣易，思古即援琴。此意誰相和，寥寥鶴在陰。
結舍近滄洲，江山不外求。我來明月夜，更得主人留。
孰敢先懷富貴圖，良時須惜幾嗟吁。衆心可致巍巍主，上意思平兩兩符。不稱內朝裨耳目，多慚外補救皮膚。子陵灘畔觀漁釣，無限殘陽媚綠蒲。
千年風采逢明主，一寸襟靈慕昔賢。待看朝廷興禮讓，天衢何敢鬬先鞭。
千峰秀處白雲驕，吏隱雲邊豈待招。數仞堂高誰富貴，一枝巢隱自逍遙。杯中好物閑宜進，林下幽人静可邀。莫道官清無歲計，滿山芝朮長靈苖。
風雅先生舊隱存，子陵臺下白雲村。唐朝三百年冠蓋，誰聚詩書到遠孫。
姑蘇從古號繁華，却戀巖邊與水涯。重入白雲尋釣瀨，更隨明月宿詩家。山人驚戴烏紗出，溪女笑偎紅杏遮。來蚤又抛泉石去，范茫榮利一吁嗟。
至德本無名，宣尼一此評。能將天下讓，知有聖人生。南國奔方遠，西山道始亨。英靈豈不在，千古碧江横。
堂上列歌鐘，多慚不如古。却羨木蘭花，曾見霓裳舞。
吳山無此秀，乘暇一遊之。萬頃湖光裏，千家橘熟時。平看月上早，遠覺鳥歸遲。近古誰真賞，白雲應得知。
昔見虎耽耽，今爲佛子巖。雲寒不出寺，劍静未離潭。幽步蘿垂徑，高禪雪閉菴。吳都十萬户，煙瓦亘西南。
吳門聳閶闔，迎送毎躋攀。一水帝鄉路，片雲師子山。落鴻漁釣外，斜柳别離間。白傅歸休處，盤桓幾厚顔。
古來興廢一愁人，白髪僧歸掩寺門。越相煙波空去鴈，吳王宫闕半啼猿。春風似舊花猶笑，往事多遺石不言。唯有延陵逃遁去，清名高節滿乾坤。
有浪即山高，無風還練静。秋宵誰與期，月華三萬頃。
胥也應無憾，至哉忠孝門。生能酬楚怨，死可報吳恩。直氣海濤在，片心江月存。悠悠當日者，千載秪慚魂。
高壓郡西城，觀風不浪名。山川千里色，語笑萬家聲。碧寺煙中静，紅橋柳際明。登臨豈劉白，滿目見詩情。
西施臺下見名園，百草千花特地繁。欲問吳王當日事，後來桃李若爲言。
徽音來景亳，盛事聳吳鄉。上象三台照，高文五色章。純如登樂府，淵若測天潢。寒谷春重煦，幽宫草特芳。感知心似血，思報鬢成霜。新定慚無惠，姑蘇惜未康。堯湯餘水旱，劉白舊風光。北闕雲霓遠，南園橘柚荒。願聞歌畫一，敢議賦長楊。碌碌嘲須解，循循教弗忘。跡甘榮路外，情寄聖門傍。幾託爲魚夢，江湖尚渺茫。
祖述賢人業，何因降玄鄉。周公舊才美，夫子近文章。逸氣彌衝斗，雄源甚決潢。月中靈桂老，春外寶芝芳。遠似天無翳，清如塞有霜。日星圖舜禹，金石頌成康。渦曲風騷盛，營丘學校光。至精含變化，大手鑿洪荒。崧嶽詞欺甫，甘泉價掩揚。滿朝當諷誦，終古豈遺忘。恍若探龍際，森疑履虎傍。半生游此道，觀海特茫茫。
賢者逝如斯，皇天豈易知。衆人皆墮淚，君子欲安碑。幾世傳清白，滿鄉稱孝慈。賢哉生令嗣，遺秀在蘭芝。
一品山前識，迢迢三十春。多慚畫戟裏，重見白雲人。
二十年前已定交，而今鵬鷃各逍遙。但能賈傅親前席，何必蕭生意本朝。直節羡君如指佞，孤根憐我異凌霄。莫將富貴移平昔，彼此清心髪半凋。
吳門歉歲減繁華，蕭索專城未足誇。柳色向秋迎使館，水聲終夜救田車。丘山在負思朝寄，毫髪經心愧道家。不似桐廬人事少，子陵臺畔樂無涯。
聖君賢相正彌綸，諫諍臣微敢徇身。但得葵心長向日，何妨騖足未離塵。豈辭雲水三千里，猶濟瘡痍十萬民。宴坐黄堂愧無限，隴頭元是带經人。
華亭孤立病時身，終日徘徊尚海濱。露掌思高還警夜，芝田音斷欲傷春。千年靈氣何求藥，八變奇姿已過人。莫厭在陰猶寡和，九臯非晚見精神。
亭亭百尺棟梁身，寂寞雲根與澗濱。寒冒雪霜寧是病，静期風月不須春。蕭蕭遠韻和於樂，密密清陰意在人。高節直心時勿伐，千秋爲石迺知神。
萬彙嘉亨日，皇心豫宴辰。華林新濯雨，靈沼正涵春。帝幄紛仙蘤，天鈎擲錦鱗。洋洋頒睿唱，賡頌浹簪紳。
登臨江上寺，遷客特依依。遠水欲無際，孤舟曾未歸。亂峰藏好處，幽鷺得閑飛。多少天真趣，遙心結翠微。
官秩文昌貴，功名信史褒。朝廷三老重，鄉黨二疏高。涯業盡圖籍，子孫皆俊髦。西湖天下絕，今日盛遊遨。
南國風波遠，東門冠蓋回。多情是明月，相逐過江來。
通籍三公後，監州五嶺深。欲知明主意，將慰遠人心。歲計多藏藥，舟行不廢琴。歸書清白最，寧問槖中金。
樓殿觀崔嵬，靈芝安在哉。雲飛過江去，花落入城來。得食鵶朝聚，聞經虎夜回。偶臨西閣望，五老夕陽開。
愛此詩家好，幽軒絕世紛。澄宵半牀月，淡曉數峰雲。遠意經年就，微吟並舍聞。只應虚静處，所得自蘭芬。
三出專城鬢似絲，齋中蕭灑過禪師。近疏歌酒緣多病，不負雲山賴有詩。半雨黄花秋賞健，一江明月夜歸遲。世間榮辱何須道，塞上衰翁也自知。
寒苦同登甲乙科，天涯相對合如何。心存闕下還憂畏，身在樽前且笑歌。閑上碧江游畫鷁，醉留紅袖舞鳴鼉。與君今日真良會，自信麤官樂事多。
再貶鄱川信不才，子規相愛勸歸來。客心但感江山助，天意難期日月迴。白雪孤琴彌冷淡，浮雲雙闕自崔嵬。南方歲宴猶能樂，醉盡黄花見早梅。
人間無復動機心，掛了儒冠歲已深。惟有詩家風味在，一壇松月伴秋吟。
貌古神疏畫本難，因師心妙發毫端。無功可上凌雲閣，留取雲山静處看。
旌旗如火浪如鷗，一路春城次第遊。江上高樓欲千尺，便從今日望歸舟。
五老閑遊倚舳艫，碧梯嵐逕好程途。雲開瀑影千門掛，雨過松黄十里鋪。客愛往來何所得，僧言榮辱此間無。從今愈識逍遙旨，一聽升沉造化鑪。
迥與衆流異，發源高更孤。下山猶直在，到海得清無。勢鬭蛟龍惡，聲吹雨雹麤。晚來雲一色，詩句自成圖。
憶昔同遊紫閣雲，别來三十二迴春。白頭相見雙林下，猶是清朝未退人。
丹陽太守意何如，先謁茅卿始下車。展節事君三黜後，收心奉道五旬初。偶尋靈草逢芝圃，欲扣真關借玉書。不更從人問通塞，天教吏隱接山居。
有客生平愛白雲，無端年老尚紅塵。只應金簡名猶在，得見仙巖種玉人。
突兀立孤城，詩中别有情。地深江底過，日大海心生。甘露樓臺古，金山氣象清。六朝人薄命，不見此昇平。
慶朔堂前花自栽，便移官去未曾開。年年憶著成離恨，只託清風管勾來。
天遣今宵無寸雲，故開秋碧掛冰輪。詩人不悔衣霑露，爲惜清光豈易親。
孤光千里與君逢，最愛無雲四望通。處處樓臺競歌宴，的能愛月幾人同。
退也天之道，東南事了人。風波抛舊路，花月伴閑身。湖外扁舟遠，門中駟馬新。心從今日泰，家似昔時貧。見子登西掖，攜孫過北鄰。白雲高閣曙，淥水後池春。樽酒呼前輩，鑪香扣上真。只應陰德在，八十富精神。
蔽野旌旗色，滿山笳吹聲。功名早晚就，裴度亦書生。
三月二十七，羌山始見花。將軍了邊事，春老未還家。
種柳穿湖後，延安盛可遊。遠懷忘澤國，真賞即瀛洲。江景來秦塞，風情屬庾樓。劉琨增坐嘯，王粲乍銷憂。秀發千絲墮，光揺匹練柔。雙雙翔乳鷰，兩兩睡馴鷗。折翠贈歸客，濯清招隱流。宴回銀燭夜，吟度玉關秋。勝處千場醉，勞生萬事浮。王公多雅故，思去共仙舟。
優游滕太守，郡枕洞庭邊。幾處雲藏寺，千家月在船。疏鴻秋浦外，長笛晚樓前。旋撥醅頭酒，新炰縮項鯿。宦情須淡薄，詩意定連緜。迥是偷安地，仍當飽事年。只應天下樂，無出日高眠。豈信憂邊處，干戈隔一川。
數年風土塞門行，說著江山意暫清。求取罷兵南國去，滿樓蒼翠是平生。
鄉關交復親，把酒且逡巡。共上青雲路，相看白髪人。有爲須報國，無事即頥神。故素幾云在，風音莫厭頻。
老來難得舊交游，莫歎樽前兩鬢秋。少日苦辛名共立，晚年恬退語相投。龔黄政事聊牽强，元白鄰封且唱酬。附郭田園能置否，與君乘健早歸休。
出處曾無致主功，南陽爲守地猶雄。醉醒往日慚漁父，得失今朝賀塞翁。七里河邊歸带月，百花洲上嘯生風。卧龍鄉曲多賢達，願預逍遙九老中。
濫登清顯遇公朝，豈有才謀可致堯。拙守自慚成木强，宦遊誰歎僅蓬飄。醉來多謝提壺勸，歸去寧煩杜宇招。好樂當年開口笑，此心無事愧重霄。
南豳日日接英標，公外追隨豈待招。惡勸酒時圖共醉，痛贏棋處肯相饒。一抛言笑如何遣，頻得音書似不遙。獨上西樓爲君久，滿城明月會雲銷。
南陽偃息養衰顔，天暖風和近楚關。欲少禍時當止足，得無權處始安閑。心憐好鳥來幽院，目送微雲過别山。此景此情聊自慰，是非何極任循環。
吏隱南陽味日新，幕中文雅盡交賓。滿軒明月清譚夜，共憶詩書萬卷人。
交親莫笑出麾頻，不任纖機只任真。遠護玉關猶竭力，入陪金鉉敢周身。素心直擬圭無玷，晚節當如竹有筠。道本逍遙惟所適，吾生何用蠖求伸。
萬里承平堯舜風，使君尺素半空空。庭中無事吏歸早，野外有歌民意豐。石鼎鬭茶浮乳白，海螺行酒灎波紅。宴堂未盡嘉賓興，移下秋光月色中。
列宿専城且自娛，清名善最即前途。江山樂國誠難會，風月詩家的不辜。未必晚成輸早達，好將高笑代長吁。公餘更勵經邦業，思爲清朝贊禹謨。
牆外轆轤響，樓前江漢欹。曙光和月色，猶記早朝時。
日色清如照，前林葉未零。海東新隼至，一點在青冥。
晚色動邊思，去年猶未歸。戍樓人已冷，目斷望征衣。
春色人皆醉，秋光獨不眠。君看明月下，何似落花前。
三十餘年交舊心，相逢那復議升沉。卑飛塵土味誠薄，達宦風波憂更深。自古榮華渾一夢，即時歡笑敵千金。追陪未久還離索，早晚軒車重見尋。
太原兵重壓强胡，莫對秋風憶鱠鱸。萬里天聲揚紫塞，十年人望在黄樞。定應松柏心無改，自信雲龍道不孤。應笑病夫何所補，獨能安坐養桑榆。
蕭條臈後復春前，雪壓霜欺未放妍。昨日倚欄枝上看，似留芳意入新年。
静映寒林晚未芳，人人欲看壽陽粧。玉顔須傍韶春笑，莫鬭嚴風與惡霜。
百花爭早孰過梅，天與芳時豈待催。莫惜黄金置清賞，隔年春色爲君開。
三提相印代天工，鄧國歸來耀本封。此日神仙丁令鶴，幾年霖雨武侯龍。酬恩定得祠黄石，談道須期會赤松。莫慮故鄉陵谷變，武當依舊碧重重。
鳯池三入冠台躔，致了昇平一品閑。白傅歌詩傳海外，晉公桃李滿人間。上都雲遠經時别，故國春濃幾度還。太史占天應有奏，壽星光彩近南山。
搢紳誰敢望差肩，獨向昌期協半千。首會雲龍游少海，親扶日月上中天。碧油兩就元戎鎮，黄閣三提冢宰權。坐致唐虞成大化，退居師傅養高年。閑披丹訣開鑪竈，醉度清歌被管絃。同牓幾人登將相，滿朝今日羡神仙。松楸薙草思純孝，里巷揮金過昔賢。歸赴誕辰知兑說，輕安拜舞壽觴前。
數枝梅寄寂寥人，多謝韶華次第均。穰下此花留未發，待君同賞後池春。
故人爲使富天才，相與抽毫賦早梅。氣艷未勞横玉笛，風光先合倒金罍。隴頭欲寄交情遠，林下初逢病眼開。必若和羮有遺味，花王應亦命公台。
芳洲名冠古南都，最惜塵埃一點無。樓閣春深來海鷰，池塘人静下仙鳬。花情柳意憑誰問，月彩波光豈易圖。漢上山公發新詠，許昌何必詫申湖。
穰下勝遊少，此洲聊入詩。百花争窈窕，一水自漣漪。潔白憐翹鷺，優游羡戲龜。闌干紅屈曲，亭宇碧參差。倒影澄波底，横煙落照時。月明魚競躍，春静柳閑垂。萬竹排霜仗，千荷卷翠旗。菊分潭上近，梅比漢南遲。岸鵲依人喜，汀鷗不我疑。綵絲穿石節，羅襪踏青期。素髪頻來醉，滄浪減去思。步隨芳草遠，歌逐畫船移。繪寫求真賞，緘藏獻已知。相君那肯愛，家有鳯皇池。
樞府當年日贊襄，隱然一柱在明堂。親逢英主開前席，力與皇家正舊章。直道豈求安富貴，純誠惟欲助清光。龔黄政事追千載，齊魯風謠及萬箱。偉望能令中國重，奇謀曾壓北方强。故人待看調元後，乞取優游老洛陽。
制節重并汾，淹留又見春。年高成國老，道在樂天真。風韻應如舊，精明迥絕倫。致君心未展，寧是式微人。
曩由清舉玉宸知，今覺光榮冠一時。曾入黄扉陪國論，重求絳帳就師資。談文講道渾無倦，養浩存真絕不衰。獨愧鑄顔恩未報，捧觴爲壽獻聲詩。
何處潮偏盛，錢唐無與儔。誰能問天意，獨此見濤頭。海浦吞來盡，江城打欲浮。勢雄驅島嶼，聲怒戰貔貅。萬疊雲纔起，千尋練不收。長風方破浪，一氣自横秋。高岸驚先裂，羣源怯倒流。騰凌大鯤化，浩蕩六鼇遊。北客觀猶懼，吳兒弄弗憂。子胥忠義者，無覆巨川舟。
把酒問東溟，潮從何代生。寧非天吐納，長逐月虧盈。暴怒中秋勢，雄豪半夜聲。堂堂雲陣合，屹屹雪山行。海面雷霆聚，江心瀑布横。巨防連地震，羣檝望風迎。踊若蛟龍鬭，奔如雨雹驚。來知千古信，迴見百川平。破浪功難敵，驅山力可并。伍胥神不泯，憑此發威名。
餘杭偶得借麾來，山態雲情病眼開。此樂無涯誰可共，詩仙今日在蘇臺。
江干往往臘不雪，今喜紛紛纔孟冬。乃知王澤寖及遠，益明天意先在農。有年預可慰四海，大瑞且當聞九重。况此湖山滿清思，與君交唱若爲慵。
錢唐作守不爲輕，况是全家住翠屏。名品久參卿士月，部封全屬斗牛星。仁君未報頭先白，故老相看眼倍青。最愛湖山清絕處，晚來雲破雨初停。
西湖載客恣游從，湖上參差半佛宫。迴顧隙駒曾不息，沉思樽酒可教空。層臺累榭皆清曠，萬戶千門盡鬱蔥。向此行春無限樂，却慚何道繼文翁。
東南爲守慰衰顔，憂事渾祛樂事還。鼓吹夜歸湖上月，樓臺晴望海中山。奮飛每羡冥鴻遠，馳騁那慚老驥閑。此日共君方偃息，是非榮辱任循環。
鶴禁蘭宫達了身，高居南闕重爲鄰。西園冠蓋時時會，北海樽罍日日親。共棄榮華抛世態，同歸清静復天真。一如劉白東都下，更得裴公作主人。
一带林巒秀復奇，每來凭檻即開眉。好山深會詩人意，留得夕陽無限時。
鑿開奇勝翠微間，車騎笙歌暮未還。彦國才如謝安石，他時即此是東山。
飛泉落處滿潭雷，一道蒼然石壁開。故老相傳應可信，此山雲出雨須來。
雖叨世契與鄰藩，東道瞻風御史尊。鄭館昔時延下客，于家今日見高門。我居方面榮爲懼，君向臺端直且温。彼此中懷藴金石，不須銷黯動離魂。
新詩遺鶴指真經，對此仙標詎敢輕。萬里華亭思去伴，千年遼海識歸程。雞羣與處曾非辱，鵬路將翔孰謂榮。獨愛九臯嘹唳好，聲聲天地謂之清。
玉皇近侍請脩真，賜得南山十里雲。樽有聖賢聊自慰，鼎多龍虎復誰分。謝家山色朝晡見，陶隱松風寤寐聞。萬物已齊無一事，獨醒惟笑衆醺醺。
要路抛來自寡尤，高懷卷去白雲收。玉緣祕寶須藏密，蘭爲奇香却在幽。仙骨豈曾移静節，帝心終是竭嘉猷。紅霞綠竹忘機地，未免天家下詔求。
漢陂高興自飄飄，何必天台渡石橋。潭上藥靈多餌菊，林間詩逸半書蕉。勤歌蘭珮招逋隱，懶事塵纓逐宷僚。客有赤松盟約在，異時猿鶴不相遼。
瑤壇日月静中長，詩思時時逸謝塘。神枕自成仙島夢，朝衣猶有御爐香。三元祕簡侵星奏，五嶺靈芽待雪甞。金闕九重留不住，高風何處是嚴光。
門外煙嵐紫閣横，九衢風土更何情。籬邊醉傲淵明飲，隴上歌隨桀溺耕。三樂放懷千古重，萬鍾回首一毫輕。鵬鷦共適逍遙理，誰復人間問不平。
高尚繼先君，巖居與俗分。有泉皆潄石，無地不生雲。鄰里多垂釣，兒孫半屬文。幽蘭在深處，終日自清芬。
家有清白志，所寶甑中塵。休去無生涯，老來猶苦辛。一麾了婚嫁，萬事蠧精神。與君嘗大言，定作青山鄰。蹭蹬未攜手，得無羞故人。
清言一以遙，默默江樓上。安得如白雲，無心兩相忘。
古籍東南美，蔚蔚幙中議。懿行希聖賢，尚文粲游賜。伊余髮已禿，偶繼立朝士。何以宣王政，甘爲時所棄。酌以廣州泉，不易伯夷志。直哉心如絃，安慮道邊斃。竊嘗力於古，秉筆庶幾至。孰爲末聞達，聊以道幽秘。夫君鏘以名，尤爲世之器。贈我百餘言，升堂出而示。土木朽且陋，黼黻謬增賁。毌鹽煩刻畫，返朴吾所愧。華勛愛士心，蓬壺延才地。何人薦於子，當彼得言位。吐以胸中奇，落落金玉繼。九虚高可游，凌厲垂天翅。吾將退而隐，尚得榮其視。
泰山采芝人，吏隱清淮濱。金函祕寶籙，奉之如高真。謂子有仙志，興言一相示。叩頭鳴天鼔，玉書粲然異。白雲引輕素，朱絲聞靈篇。題云天寶歲，傳於任鳳仙。兵火換九州，于兹三百年。非有靈物持，此書安得全。綠字起龍蛇，丹文掛星斗。六甲當奉行，百神迺奔走。密密天上語，忽忽人間有。與君置青山，解冠松桂間。服此上淸籙，上淸庶可攀。無爲塵土中，草草凋朱顔。
重君愛詩書，孜孜不知老。白髮末理生，惟談聖人道。愛君妙山水，所得是神氣。尺素寫林巒，邈有千里意。今日江南行，孤雲無繋程。直指九華峰，去掃先君塋。却來華陽川，與我溪上盟。行歌紫芝秀，坐嘯清風生。鍊真變金骨，飄飄朝玉京。結成物外遊，忘此天下情。
靈劍經年匣，决雲誰爲高。報人如有道，何忍問吹毛。
南園萬樹花，極目春芳麗。林下老成人，相招植松桂。
行歌春滿路，坐歌春滿園。花前人自樂，桃李豈須言。
明月照前墀，朱絃奏流水。春風如未回，敢望無雲起。
南樓百尺餘，淸夜微埃歇。天會詩人情，遺此高高月。
君有江南行，爲君歌以喜。龍盤山萬曲，練静江千里。江山不可空，台星照吳中。古來王謝地，今有周召風。而間楊與鄭，萬丈光相映。煌煌聚宰府，金陵一何盛。此去知已賢，雅客情無邊。白雲起江樹，明月逐江船。雲月共徘徊，優哉如游仙。歸來笑春風，白日登青天。
天與神交忽解攜，一溪風月更同誰。自慚瀟灑如猿鶴，却向周郎怨別離。
欲賦前賢九日詩，茱萸相鬭一枝枝。可憐宋玉情無限，爭似陶潛醉不知。綠鬢愛隨風景變，黄華能與歲寒期。登高逈處狂多少，笑殺襄陽拍手兒。
暫向天台參衆真，虎丘風月遠隨身。瓊臺肯便長棲去，無限人間未度人。
北固高棲海氣寒，使君應此凭闌干。春山雨後青無限，借與淮南洗眼看。
滿面南風指四明，山長水曲不勝情。自言此去雲林下，惟講華嚴報太平。
北樓千尺午猶寒，冉冉飛塵不可干。横望滄溟了無際，貴人休向畵圖看。
都督再臨横海鎮，集仙遙輟內朝班。清風又振東南美，好夢多親咫尺顔。坐嘯樓臺凌皓月，行春鼓吹入青山。太平天子尊耆舊，八十王祥未賜閑。
萬户侯家幾葉孫，弟兄紅斾獨烏巾。攜琴人入廬山去，誰信朱門有逸人。
雲壇共上百神清，碧塢紅霞相照明。幽草欲迷丹井處，亂峰依舊白雲生。亭亭翠纛高杉矗，險險狂雷落石轟。待得九霄鸞鶴馭，玉書應改地仙名。
本非桃李色，佳節敢先開。席上無言晚，霜前幸未摧。芳心應有待，真賞直須催。願上金樽壽，何傷蝶不來。
天涯彼此勿冲冲，內樂何須位更崇。白髮監州身各健，青山遶郭景多同。日高窗外眠方起，月到樽前宴未終。况在江南佳麗地，重陽猶見牡丹紅。
越中山水絕纖塵，溪口風光歩步新。若得會稽藏拙去，白雲深處亦行春。
漢包六合罔英豪，一箇冥鴻惜羽毛。世祖功臣三十六，雲臺爭似釣臺高。
番國英豪富魯儒，同時舉送起鄉閭。文章恥學揚雄賦，議論羞談賈誼書。喜得明珠三十六，恨遺壮士二千餘。送君直上青霄去，行看歸乘駟馬車。
十口相將泛巨川，來時暖熟去凄然。關津若要知名姓，定是孤兒寡婦船。
江南有美人，別後長相憶。何以慰相思，贈汝好顔色。
聖人作神兵，以定天下厄。蚩尤發靈機，干將構雄績。槖籥天地開，鑪治陰陽闢。南帝輸火精，西皇降金液。炎炎崑岡熒，洶洶洪河擘。雷霆助意氣，日月淪精魄。神氣不在大，錯落就三尺。直淬靈溪泉，横磨太行石。雄雌威並立，晝夜光相射。提攜風雲生，指顧烟霞寂。堅剛正人心，耿介志士跡。初疑成夏鼎，魑魅世所適。又若引吳刀，犀象謂無隔。截波虬尾滑，脱浪鯨牙直。頑冰挂陰霤，皓月乘孤隙。河角起彗氣，雲罅露秋碧。曉鐔星斗爛，夜匣飛龍宅。舞酣霰雪回，彈俊球琳擊。鮮摇霅水光，膩刮湘山色。青蛟渴雨瘦，素虺蟠霜瘠。清音鏘以鳴，寒姿堅且澤。鬼類喪影響，佞黨摧肝腸。一旦會神武，四海屠兇逆。周王奉天討，商郊千里赤。楚子揚軍聲，秦師萬首白。祥輝冠吳楚，殺氣横燕易。與君斬鼇足，八極停震虩。與君刜鵬翼，三辰增煥赫。莫使化猿翁，辱我爲幻惑。莫使暴虎人，屈我執仇敵。尊嚴俟冠冕，左右舞干戚。功成不可留，延平空霹靂。
上霄降靈氣，鍾此千年禽。幽閑靖節性，孤高伯夷心。頡頏紫霄垠，飄颻滄浪潯。岳湛有仙姿，鈞韶無俗音。毛滋月華淡，頂粹霞光深。目流泉客淚，翅垂羽人襟。騰漢雪千丈，點溪霜半尋。纖喙礪青鐵，修脛雕碧琳。巖棲干溪樹，澤飲卑蹄涔。鸞皇自塤箎，燕雀徒商參。獨翅聳瓊枝，羣舞傾瑤林。病餘霞雲叚，夢回松吹吟。靜嫌鸚鵡言，高笑鴛鴦淫。金精冷澄澈，玉格寒蕭森。潔白不我恃，腥羶非所任。稻粱不得已，蟣虱胡爲侵。天池憶鵬遊，雲羅傷鳯沈。風流超縞素，雅淡絕規箴。相親長道情，偶見銷煩襟。西漢惜馮唐，華皓欲投簪。南朝仰衛玠，清羸疑不禁。端如方直臣，處羣良足欽。介如廉退士，驚秋猶在陰。幾誚鷹隼鷙，覊韝俄見臨。還嗤鳬鷖貪，弋繳終就擒。乘軒乃一芥，空籠仍萬金。片雲伴遙影，冥冥越烟岑。長飈送逸響，亭亭出霜砧。蓬瀛忽往來，桑田成古今。願下八佾庭，鼓舞薰風琴。
長白一寒儒，登榮三紀餘。百花春滿地，二麥雨初車。鼓吹前迎道，煙霞指舊廬。鄉人莫相羨，教子讀詩書。
飽去櫻桃重，饑來柳絮輕。但知離此去，不用問前程。
一路入嵐堆，還驚禹鑿開。林無惡獸住，巖有好泉來。雲陣藏雷去，山根到海回。莫辭登絕頂，南望即天台。
長江萬里來，古寺中流起。何如天上星，汩汩波濤裏。
神仙一去幾千年，自遣秦人不得還。春盡桃花無處覓，空餘流水到人間。
小徑小桃深，紅光隱翠陰。是非不到耳，名利本無心。筍迸饒當戶，雲歸半在林。何須聽絲竹，山水有清音。
治亂興衰甚可嗟，徒憐水調訴榮華。開元盛事今何在，尚有霓裳寄此花。
當罏一曲竹枝歌，腸斷江南奈爾何。遊子未歸春又老，夜來風雨落花多。
湖邊多少遊湖者，半在斷橋煙雨間。盡逐春風看歌舞，幾人着眼到青山。
危言遷謫向江湖，放意雲山道豈孤。忠信平生心自許，吉凶何卹賦靈烏。
一派青山景色幽，前人田地後人收。後人收得休歡喜，還有收人在後頭。
金山寺近塵埃絕，鐵甕城高氣象雄。
唐世碑猶在，高麗鼓半穿。
勸君莫過南充路，恐被馮休笑一番。
當門巴字分流水，去路難歌轉曲巖。
高躡五雲堆，平看萬象開。樵風溪路遠，華雨梵天來。剎倚三峰直，鐘傳萬壑迴。叨陪上方燕，依約近中台。
駘盪青郊祓禊辰，東池冠蓋集嘉賓。逍遙共入華胥國，綽約誰逢洛浦神。展障露花長樂際，袍敧煙草曲江濱。遙知台旆行春暇，起作元鈞輔弼人。
幽居經宿雨，屐齒徧林塘。一境無過客，千山自夕陽。晝禽多獨語，夏木有餘涼。招隱詩慵寄，時清誰肯忘。
防秋人不到，萬里絕妖氛。馬牧降來地，鵰閑戰後雲。月依孤壘沒，燒逐遠荒分。未省爲邊客，宵笳懶欲聞。
使君去後堪思處，慶朔堂前獨到來。桃李無言爭不怨，滿園紅白爲誰開。
茗泛綠雲收北苑，稻炊紅玉取西山。
十年江上無人問，兩手今朝一度叉。
近水樓臺先得月，向陽花木易逢春。
仙翁醉臥南山頭，吸月餐霞聽鳥謳。丹沼只今留舊跡，雲孫千載薦春秋。
芍藥瓊花應有恨，維揚新什獨無名。
小溪莊上掩柴扉，雞犬無聲月色微。一隻小舟臨斷岸，趁潮來此趁潮歸。
秤錘井底忽然浮，老鼠多年變作牛。慧空見了拍手笑，三脚猢猻差異猴。
下雪竇遊上雪竇，過雲峰後望雲峰。如趨仙府經三島，似入天門徹九重。無日不飛丹洞鶴，有時忽起隱潭龍。只應奉詔西歸去，此境何由得再逢。
重雲不藏春，深竇常有雪。曉月號松猿，晴壁掛海霓。終恍無心人，區區佩環玦。
老龍戀潭窟，不雨亦不雲。吐涎出溪滑，吹腥隔林聞。疾雷驅未去，魚鰲競紛紛。
山爲驪龍盤，谷作驪龍顋。珠樹存其間，誰采明月來。何須循海隅，笑蚌未成胎。
既將茅覆檐，復有松爲蓋。五里入山時，憩此得寒籟。曾無康樂遊，但見雲衲會。
山僧好寂靜，入雲恨不深。峰間一雨昏，林表孤燈沈。往來有猿狖，呼嘯自成音。
巨石如龍孫，聳聳煙霧裏。明明落溪口，納納喧灘齒。何當助齋盂，菌蕃徒爲美。
心危身亦危，衽席尚顛墜。如何巖石上，來坐自安意。能喻死生間，無論寤與寐。
山頭出飛瀑，落落鳴寒玉。再落至山腰，三落至山足。欲引煮春山，僧房架刳竹。
山無鳳皇飛，洞有仙人迹。蝙蝠大如鴉，莓苔偏上屐。自慚無道骨，安問緣雲客。
巖形若狻猊，不能千里走。豈無鳥獸羣，與假風雷吼。寄謝棲息人，想像真妄有。
三世諸佛是奴婢，一大藏教是涕唾。
從歸青嶂裏，不出白雲來。
自從游紫陌，誰肯隱青山。
家裏已無回日信，路邊空有望鄉牌。
滄海盡教枯到底，青山直得碾爲塵。
天地尚空秦日月，山河不見漢君臣。
鶯囀千林花滿地，客游三月草侵天。
深水取魚長信命，不曾將酒祭江神。
結廬深山頂，遂懷安隱心。安隱如之何，道勝塵慮沈。青霞白雲致，茂樹修竹陰。翛然北山上，令人思重尋。
徑通花竹禪房寂，雲臥衣裳晝夢閑。
由余入秦毀詩書，意在兵強黔首愚。弊極煨燼幾無餘，高齊風俗元自殊。豈料乃喜知卷舒，況復是正叢冠裾。公言所貶固不虛，我獨謂其勝由余。
南昌別墅湖光闊。
空尋晉客維舟岸，不見秦朝避世人。
渺然寒水上，四望盡無涯。沙迹迎潮沒，天形接海垂。壞衣汀靄濕，疏磬葦風吹。今夜猶船宿，還應與月期。
相送隨旌旆，離情亦萬端。霜洲楓落盡，水館月生寒。接話嘗茶徧，聯詩坐漏殘。歸期在巖屋，郡邸想留難。
隨緣離舊隱，秋後卻思歸。古寺山光滿，重城海氣圍。道孤愁作客，年長重忘機。此去何人見，雲根掩竹扉。
又負空囊出，都城難久居。西風隨雁急，寒柳向人疏。野宿燈分燒，船齋磬動魚。如逢北來客，應寄社中書。
渺漠人煙外，禪居靜趣多。山遙天接樹，江闊日生波。鳴櫓時鄰響，征車舊絕過。清風數聲磬，應不入漁歌。
風霜千里未歸身，古跡遲留外俗羣。月到天心當剎見，濤分山脊在樓聞。倚吟老樹栖沙鳥，寄臥虛巖貯海雲。唯恐雪晴行興動，迢迢楚路與吳分。
昔年慚不識，今日羨仍頻。造疏傳他域，談空聚遠人。龕燈孤敵暗，庭柏瘦無春。漸老思山甚，相逢會有因。
所畜惟騷雅，兼之得固窮。望鄉連北斗，聽雨带西風。稼穡村坊遠，煙波路逕通。冥搜清絕句，恰似有神功。
關河虎符重，殿閣獸樽閑。
泣珠泉路通關市，種玉僊翁寄版圖。
船官風破浪，關吏鼓通晨。
玉腕枕香腮，紅蓮藕上開。
花木還依舊徑栽，春園不惜爲誰開。幾多民俗熙熙樂，似到老聃臺上來。
野寺依山立，松橋避石斜。壞梁飛但是蟻，枯木掛青蛇。道路悲蓬轉，功名惜鬢華。聊將洞中水，試洗眼前花。
一度春來一度新，翠光長得照龍津。君王自愛天然態，恨殺昭陽學舞人。
莫訝南方景物疏，爲君聊且話蒼梧。地傾二面城池壯，江迸三流氣色麄。山畜火光因政出，石藏牛影爲仙呼。官廳傳自唐丞相，民頌思從漢大夫。龍母廟堂神鬼集，鰐魚池近介鱗趨。朝臺望斷歸岐路，冰井頻窺爽髪膚。膾美不堪全用鯉，果珍何忍命爲奴。雲歸上國名終遠，郡带□藩勢未孤。銅鼓聲浮翻霹靂，桄榔林靜露真珠。溪平花檻饒桃李，疆壓鶯歌盡鷓鴣。三足吉祥文上載，獨峰爲盛事元無。封疆自覺隨時廣，飲食從分過嶺殊。行伍戢威遵下武，兒童知學樂從儒。風輕別墅來漁唱，人到閑坊戀酒壚。服尚鮮華幾兩蜀，市相交易類全吳。營希賢帥偏栽柳，扇慕良規各製蒲。春聳門闌多列戟，雪從絃管舞雙奴。只因談笑評風俗，僭用詩謠和袴襦。萬里無媒休促蹙，數年從宦弄斯須。卻憂別後牽吟想，欲寫幽期入畫圖。
去年邊上見梅花，醉眼淹留未到家。今日嶺南攀折得，忽驚身又在天涯。
虎目猿身形最貴，只因攀附即升高。知君今向端溪去，助子清風泛怒濤。
何年飲著聲聞酒，直到而今醉不醒。
何事將軍封萬戶，卻教紅粉去和戎。
風定落花深一寸，日高啼鳥度千聲。
曉鶯林外千聲囀，芳草階前一尺長。
積水涵虛上下清，幾家門靜巖痕平。浮萍破處見山影，小艇歸時聞棹聲。入郭僧尋塵裏去，過橋人似鑑中行。已憑暫雨添秋色，莫放修林礙月生。
烏啼東南枝，危巢雛五六。心在安巢枝，一日千往復。脫網得羣食，入口不入腹。窮生俾反哺，豈能報成育。
丞相高齋半草萊，舊時風月滿亭臺。地從日月生時見，眼到江山盡處回。三國是非春夢斷，六朝城闕野花開。心隨潮水漫漫去，流徧煙邨半日來。
春後銀魚霜後鱸，遠人曾到合思吳。欲圖江色不上筆，靜覓鳥聲深在蘆。落日未昏聞市散，青天都凈見山孤。橋南水漲虹垂影，清夜澄光照太湖。
十載芳港澳臺撫白蘋，移舟弄水賞青春。當時自倚青春力，不信東風解誤人。
醉翁家有醉眠亭，爲愛江堤亂草春。不聽耳邊啼鳥喚，任教風外雜花零。欲酣未必過此舍，樂甚應宜造大庭。五柳北窗知此趣，三閭南儗漫孤醒。
松陵江畔客，築室從何年。世俗徒紛紛，不知李子賢。在彼既不知，不如醉且眠。聲名衮衮誰知命，醉非愛酒眠非病。長江渾渾無古今，羣山回合來相應。呼奴沽酒不可遲，買魚斫膾煩老妻。何必紉繩繫飛兔，百年長短空自知。直將褌蝨視天地，冥冥支枕窮四時。九衢足塵土，朱門多是非。秋風老蓴鱸，扁舟何日歸。
好物難留古亦嗟，人生無物不塵沙。何時宰樹連雙冢，結就人間並蒂花。
水色風光近使君，浥塵輕雨逐車輪。暫來不宿宜無恨，多少行春不到人。
辯玉當看破石詩，泥沙有寶即山輝。都廛往往無真璞，誤使人評鼠臘歸。
新火飛煙上柳梢，天供好景助詩豪。江湖一處逢嘉月，溟海同時得巨鼇。白水更隨春雨長，青雲不及畫樓高。千橈插羽鼙聲動，十里驚雷奪暮濤。
飛飛畫檝繞花洲，霽雨浮花出岸流。誰廣金明爲水戰，自來銀漢有霓舟。行從使節春尤盛，住買吳山老未由。人遲歸軒香接路，一分新月管絃樓。
清歌曲曲酒巡巡，一舉金蕉五十分。山影與天都在水，風光爲月不留雲。節回路口千門待，樂過湖心四岸聞。莫笑閑官奉歡席，自來蒿艾近蘭薰。
貢餘應惜點爲山，絕唱兼遺致政官。嵰地雪甜多不識，吳人未食齒先寒。
清卿恩德重鼇山，詩寄閑棲白首官。須信夜光誰可得，玉龍沉睡玉淵寒。
鈴索聲閑按牒稀，怯寒肌骨望春暉。凝雲垂地雪欲下，高樹無風葉自飛。水落淺沙魚隊聚，草枯幽隴鹿羣歸。安人不信彤襜貴，上相還家是錦衣。
花落春禽啼晚枝，有時香蒂點人衣。多情盡不如蝴蝶，欲起遺紅貼地飛。
裴李門頭車馬盛，斗杓臨曉欲東迴。天真都說妝前好，春色偷從夜半來。園裏花枝燈樹合，月中人影鑑奩開。詩家無自矜吟筆，不惜鉛華不用催。
石破重巖萬客疑，不堪攻玉不支機。長江風雨來無定，時學零陵燕子飛。
不獨高明不可謾，仍知不似泰山安。五丁破道秦通蜀，卻被行人脚下看。
路接曉天人近月，真仙去後只雲歸。嶺頭舊曰上昇日，空有山禽自在飛。
此心常欲老林丘，去意徘徊夜更留。萬客只貪門外過，少人知有洞中遊。春來猶見龍孫出，靜裏微聞石乳流。澗水送花通閣底，寺鐘催月落巖頭。暫時清夢生危枕，明日濃塵擁敝輈。南是符陽北長舉，所嗟不屬古江州。
朱屋雕屏展，紅筵繡箔遮。傍雲燈作斗，近樹綵成花。風月勝千夜，笙歌如一家。人叢妨過馬，天色誤啼鴉。銅漏春聲換，銀潢曉影斜。樓前山未缷，火氣烘朝霞。
池上飛橋亭外山，野禽偷靜上鈎欄。晚花露重香偏細，春女衣輕體尚寒。曲水略殊今日事，南湖曾奉昔人歡。郡圖可許增新致，幾處模傳畫樣看。
射藝功多暮未疲，欲將庭火繼西暉。弦聲應手裂竹響，旗影翻風戲鳥飛。竟日中支矜互勝，傍人如堵見終稀。不知雙燭沙河上，誰得牛心一割歸。
愁似鰥魚知夜永，懶同蝴蝶爲春忙。
霓舟忽艤鱸魚鄉，槎閣卻凌雲漢域。
白怪鱸鄉一旦成，分卻松江半秋色。
湖山隱後家空在，煙雨詞亡草自青。
芳辰聊命駕，郊野賞心愜。亭幽路鬰紆，樹密花重疊。暫紓朝紱勞，喜與朋簪接。談麈逗松枝，宴賞澄竹葉。含和寄蕭散，選勝窮登躡。行樂且躊躇，此遊非日涉。
書仙十閣壯儒宮，靈越山川寶勢雄。岫柏亞香侵几席，巖花迴影入簾櫳。千秋碧鎖東南竹，一水清含旦暮風。文酒雅宜頻讌集，謝家蘭玉有新叢。
藐姑容化現陰館，句漏砂封六乙泥。五練夜窮青玉枕，七明晨採碧雲梯。冠霞高扡浮丘袂，握體深藏鬼谷奚。知有山西駐齡藥，何妨相贈一刀圭。
鑑湖清澈秦望高，涵虛逗碧供吟毫。當日醉眼倚空闊，三江七澤才容舠。
湖山杳渺不可狀，登覽幽求無所遺。高僧伴吟足清覽，見盡白蓮開落時。
蘇哥風味逼天真，恐是文君向上人。何日九原芳草綠，大家攜酒哭青春。
槿戶茅齋雅自便，京華風味入新年。樓臺冷落收燈夜，門巷蕭條掃雪天。病酒不聞花外漏，放朝仍得日高眠。何妨靜習閑中趣，欲問林僧結凈緣。
寶轂香輪不再逢，峽雲巫雨杳無蹤。梨花院落溶溶月，柳絮池塘淡淡風。幾日寂寥傷酒後，一番蕭索禁煙中。魚書欲寄無由達，水遠山長處處同。
百尺竿頭褭褭身，足騰跟掛駭傍人。漢陰有叟君知否，抱甕區區亦未貧。
稽山新茗綠如煙，靜挈都藍煮惠泉。未向人間殺風景，更持醪醉花前。
炎宋肇英主，初九方潛鱗。嘗因蓍蔡占，地決天地屯。庚庚大橫兆，謦咳如有聞。
慘慘高槐落，凄凄餘菊寒。粉牆多記墨，聊爲拂塵看。
網索軒窻邃，鑾坡羽衛重。鷁舟還下瀨，星使出飛龍。賦待三英集，詞須五吏供。會看邊燧息，橫霈紫泥封。
暮召三山峻，晨趨一節回。乍維青雀舫，還直右銀臺。陟降丹塗密，論思武帳開。欲談當世務，元藉軼羣才。
苒苒渭濱族，蕭蕭塵外姿。如能樂封殖，何必醉中移。
大鈞播羣物，零茂歸自然。默定既有初，不爲智力遷。籞寇導其流，仲任派其源。智愚信自我，通塞當由天。宰世曰臯伊，迷邦有顔原。吾道誠一概，彼途鍾百端。卷之入纖毫，舒之盈八埏。進退得其宜，夸榮非所先。朝聞可夕隕，吾奉聖師言。
東園何所樂，所樂非塵事。野竹亂無行，幽花晚多思。閑窺魚尾赤，暗辨蜂腰細。樹影密遮林，籐梢狂罥袂。潘蔬足登膳，陶秫徑取醉。幸獲我汝交，都忘今昔世。歡言捧瑤佩，願以疏麻繼。
絳河星斗夜闌干，禁署沈沈閉九關。上帝冊書羣玉府，仙人宮闕巨鰲山。涼蟾影度秋陰薄，促漏聲來夜唱閑。擁鼻吟多欲愁絕，嚴鐘凄斷樹鳥還。
蓮勺移家近七遷，魯儒章句世相傳。關中沃壞通涇渭，堂上繁聲逐管絃。身服儒衣同蔡義，日將卮酒對彭宣。高墳丈五陽陵外，千古朱雲氣凜然。
元巳清明例未開，小園幽徑獨徘徊。春寒不定斑斑雨，宿醉難禁灧灧杯。無可奈何花落去，似曾相識燕歸來。遊梁賦客多風味，莫惜青錢萬選才。
平臺千里渴商霖，內史憂民望最深。衣上六花非所好，畝間盈尺是吾心。
紅白薇英落，朱黄槿艷殘。家人愁溽暑，計是望盂蘭。
鄴城宮殿久荒涼，縹瓦隨波出禁牆。誰約蘚文成古硯，放閑裁破碧鴛鴦。
已恣玉鋒磨蘚骨，更持蟾淚濕雲根。欲知千載凄涼意，尚有昭陽夜雨痕。
鳳闕承丹詔，麟符得舊鄉。雨中吳岫碧，村罅楚梅黄。使節江湖外，城樓翼軫旁。吾知召南樹，從此接維桑。
北苑中春岫幌開，里民清曉駕肩來。豐隆已助新芽出，更作讙聲動地催。
風回玉宇簫聲遠，日下瓊林佩影閑。待得年光遍天下，始教春色到人間。
人來人去市朝變，山後山前煙霧凝。縈带二川河洛水，寂寥千古帝王陵。
宮后扇開青雉尾，羽人衣剪赤霜文。農皇藥錄真無謂，不向萱叢辯糾紛。
海嶠黄金剎，安禪不記秋。來膺臣宰召，歸泛越人舟。達性融三界，隨緣極四流。還持雙股錫，拂蘚坐巖幽。
昔年權暫領軍城，靜愛仙山詠過春。天下雲車曾祖駕，城中鼇海幾生塵。明知綠髪升真籍，堪笑蒼顔預憲臣。我若粗成忠國事，赤松曾羨漢廷人。
水昌宮殿接龍津，碧樹陽春曉色新。朱戶曲房能駐日，酥盤金勝自生春。
淺艷侔鶯羽，纖條結兔絲。偏凌早春發，應誚衆芳遲。
煌煌五枝燈，下有玉蟠螭。漢宮已荆棘，此地生何爲。既無膏火用，虛名徒自欺。
蘭香爇處光猶淺，銀燭燒時焰不馨。好向書生窗下種，免教辛苦更囊螢。
開從百花後，占斷羣芳色。更作琴軫房，輕盈瑣窗側。
春盡江南茂草深，繞池縈樹碧岑岑。長安官舍孤根地，一寸幽芳萬里心。
峨峨楚南樹，杳杳含風韻。何用八千秋，騰凌詫朝菌。
河柳擅佳名，青條發紅穗。因愁百卉嬌，強作芳菲意。
九苞顔色春霞萃，丹穴威儀秀氣殫。題品直須名最上，昂昂驤首倚朱欄。
臨川樓上柅園中，十五年前此會同。一曲清歌滿樽酒，人生何處不相逢。
金翠光中寶焰繁，山樓高下鼓聲喧。兩軍伎女輕如鶻，百尺竿頭電線翻。
雲幕無多斗柄移，鵲慵烏慢得橋遲。若教精衛填河漢，一水還應有盡時。
太液波才綠，靈和絮未飄。霞文光啟旦，珠琲密封條。積潤涵仙露，濃英奪海綃。九陽資造化，天意屬喬繇。
輕盈千結亂櫻叢，占得年芳近碧櫳。逐處間勻高下萼，幾番分破淺深紅。煙晴始覺香纓綻，日極猶疑蠟蔕融。數夕朱欄未飄落，再三珍重石尤風。
杳靄何驚目，鮮妍欲蕩魂。向人無限思，當晝不勝繁。浩露晴方浥，遊蜂暖更喧。只應春有意，留贈子山園。
昔聞遊客話芳菲，濯錦江頭幾萬枝。縱使許昌詩筆健，可能終古絕妍辭。
濯錦江頭樹，移根藥砌中。只應春有意，偏與半粧紅。
青瑣曾留眄，珍藂宛未移。幸分霖雨潤，猶見艷陽姿。岸幘來朱檻，攀條憶絳蕤。能令人愛樹，不獨召南詩。
夏正標吉朔，堯曆載初辰。柏葉清樽舉，椒花綺頌陳。年芳隨律盛，皇澤與時均。共有華封意，昇平億兆民。
人正肇屆時多祜，鳳曆惟新景載陽。雙闕布和雲氣鬰，千門獻壽玉聲長。東風入律三邊靜，北斗回春萬物芳。朝暇肅誠頒睿藻，搢紳交抃捧堯章。
鶯谷春風柳上歸，禁闈芳樹漸依依。堯年億萬如天遠，萬國歡心拱太微。
屠蘇醴酒盈金斝，鬰壘神符衛紫關。三境上真垂介福，綿綿洪算等南山。
南國雕胡奉紫庭，九重樓閣瑞雲生。丹毫玉策延洪算，八表歡娛四海清。
習習條風拂曙來，清香猶綻雪中梅。屠蘇酒綠鑪煙動，共獻宜城萬壽盃。
玉殿初晨淑氣和，璧池冰解水生波。龜臺聖母增年曆，萬壽無疆積慶多。
獻壽椒花泛淥醪，迎祥朱戶怙仙桃。彤庭玉殿鑪煙起，靄靄卿雲瑞日高。
池冰初解雪初消，十二重城曉日高。颯颯和風遶珠樹，千年春色在蟠桃。
三百六旬初一日，四時嘉序太平年。霓衣絳節修真籙，步武祥雲奉九天。
銅龍樓下早春歸，三朔元辰在此時。椒柏暖風浮玉斝，兩宮稱慶奉皇慈。
條風發動協初辰，玄圃瑤山景象新。千載百靈資介福，滄溟重潤月重輪。
一葉春王拆瑞筇，八齋西省夕香濃。多年不宿金閨署，半夜再聞長樂鐘。卻展舊編探史漢，更慚高步接夔龍。十思三省無荒豫，千載亨辰豈易逢。
千門初曙徹星河，颯灑貂裘潤玉珂。向獸樽前飛絮早，景陽鐘後落梅多。無聲暗重瓊林彩，有意微藏璧沼波。三殿端辰得嘉瑞，不須庭燎夜如何。
紫宙星回後，青郊斗建時。上林鶯囀早，南畝雪消遲。雲矞千祥集，風條萬類滋。皇情同率土，黔首頌昌期。
陰陽自協璇璣遠，和煦潛隨緹管升。十二紫關魚籥啟，九重曉闕絳煙凝。芳華稍變青門柳，寒凍微消北陸冰。宸藻下頒羲日麗，八紘民庶保年登。
斗柄東回六合春，堯天曆象與時新。銅壺瑞氣延疏漏，青輅祥風繞畫輪。雲裏樓臺高鬰鬰，雨中原隰碧鱗鱗。千枝彩萼梅英吐，百尺金絲柳带勻。秉籙調元功有序，在璿觀妙政惟醇。仰瞻魏闕宣和會，共識皇恩子萬民。
紫毛雙節引青童，一片空歌韻曉風。太昊茲辰授春令，鶯旗應在矞雲中。
華燈明滅羽衣攢，翠柳蕭森矮檜寒。千步回廊繞金殿，水蒼瑤佩響珊珊。
令月歸餘屆早春，羲舒相望協元辰。初陽乍逐青旂動，聖壽長隨鳳曆新。
三素雲中曉望時，上真軿蓋保參差。丹臺自有長生籍，睿算方延億萬期。
青輅迎春習習來，天泉池上曉冰開。珠幡已報三陽候，柏葉將陳萬壽杯。
綵幡雙燕祝春宜，獻壽迎祥重此時。臘雪未消宮樹碧，早鶯聲在萬年枝。
朱戶未聞迎綵燕，東郊先報舞雲翹。姜任盛德符青史，金屋千春奉聖朝。
柳燧青青淑氣和，冰紋初解縠文波。淑風殿裏黄金屋，應候稱觴萬壽多。
纔聞太昊行新令，更祝元君望景興。白玉龜臺資壽曆，千春鴻福此春初。
雙金縷勝延嘉節，五綵爲幡奉紫廷。春色漸濃人未覺，玉階楊柳半青青。
青幡乍帖宜春字，翠旆初迎入律風。一有元良昭大慶，問安長在紫宸中。
碧燕幡長綵樹新，寢門瑤珮慶初春。邦家累善鍾儲貳，皎皎重暉在璧輪。
鮫冰千片解華池，神水香醪滿爵卮。旭日九門凝瑞露，東廂朝拜奉宸慈。
蘭燈照夕開南闕，星弁飛樓拱北辰。在鎬正逢全盛日，祝堯皆是太平人。流風舞妙翻成字，積雪歌長迥遶塵。鸞鵲寶函頒睿什，明良賡載想同倫。
詰旦雕輿下桂宮，盛時爲樂與民同。三千世界笙歌裏，十二都城錦繡中。行漏不能分晝夜，遊人無復辨西東。歸來更坐嶕嶢闕，萬樂錚鏦密炬紅。
勾芒司節令，鶉火中星規。廣陌消塵霧，重城集宴嬉。仙韶聞玉琯，寶焰列瓊枝。萬國同嘉會，胥庭即此時。
協風陽律應，滿砌莢蓂新。絳闕羅千衛，華燈曜百輪。悠悠未央夜，粲粲彼都人。萬宇今無外，登臺共樂春。
鳳掖千門迥，金缸四照然。市闤通夜闕，歌肆與雲連。疊鼓迷清漏，遊車際曉天。泛膏仍潔祀，蠶麥佇登年。
鶉火告中時，皇州盛若茲。九陽同化洽，萬彙得春熙。樓月將收晚，歌雲度欲遲。布和周海域，翾蠕遂收宜。
歌吹歡娛夕，衡門可屬垣。九城寒漏徹，三市寶燈繁。酒想嵇山醉，詩慚謝樂翻。如容陪後乘，那避八騶喧。
春鶯欲滿枝，荷櫜從遊時。旭日生華蓋，靈風入羽旗。酒含琱玉淺，香度博山遲。共識天顔近，都忘晝漏移。
九衢風靜獨無煙，寶馬香車往復還。三十二天應降瑞，盡移星斗照人間。
百萬人家戶不扃，管絃燈燭沸重城。遊車正滿章臺陌，爲報天雞莫浪鳴。
星逐綺羅沉曙色，月隨絲管下層臺。千啼萬轂無尋處，祇似華胥一夢迴。
星粲寶燈連九市，水流香轂渡千門。姮娥似有隨人意，柳際花前月半昏。
別殿香三炷，斜廊酒一盃。官閑非侍從，騎馬卻歸來。
天官考曆占元日，浹宇祈農協盛時。芟柞尚傳周室頌，枌榆仍秩漢家祠。三農普遂耕耘樂，萬象均承雨露滋。推策授人敷景化，穰穰喜貺億年期。
山郡多暇日，社時放吏歸。坐閣獨成悶，行塘閱清輝。春風動高柳，芳園掩夕扉。遙思里中會，心緒悵微微。
王城五百車馬繁，重帷黕幕紛郊原。遊人得意惜光景，恣尋複樹登高軒。平蕪遠水知何許，眼入迢迢空處所。梨花澹艷柳絲長，百計撩春作煙雨。歌哭聲中半落暉，琱鞍繡轂尚遲歸。荒田野草人間事，誰向伶玄淚滿衣。
謝墅林亭汴水濱，偶攜佳客共尋春。看花縱擬思君子，對竹何曾問主人。促席正逢羲日緩，酡顔仍有郢醪醇。朝中九列無閑暇，願作新詩贈季倫。
班班疏雨欲晴天，迴避春風入醉眠。新火未來絲閣靜，砌苔窗樹兩依然。
謝堂新句入清歌，雨箔風簾瘋狂燕過。未免芳辰嘆心賞，始知猶患陸才多。
青陽三巳日，佳氣九城中。洛飲傳周俗，溱詩載鄭風。停輪浮桂醑，解袂泛蘭叢。選勝開慈宴，多歡組綬同。
三月楊花飛似雪，內園桂樹綠成陰。何妨寫盡憑高意，十步虹橋徹水心。
咽雲簫鼓傳聲沸，臨水樓臺倒影多。吟繞曲欄無限思，緒風遲日滿煙波。
殿後花枝白間紅，樓前當道綠楊風。橫飛綵檻波光外，倒寫朱闌水影中。
曲榭迴廊手伎喧，綵樓朱舫鼓聲繁。游人已著濃春去，不待歌長舞袖翻。
春留融冶日添長，萬品無涯入醉鄉。誰道人間泛仙境，水心樓殿半斜陽。
沐浴蘭湯在此辰，內園仙境物華新。輕絲五綵纏金縷，共祝堯年壽萬春。
初垂彩艾迎新節，復結香茅致百祥。就日望雲皆善祝，聖人洪算與天長。
獻壽競爲長命縷，迎祥還佩赤靈符。端門漏永晨曦上，颯颯薰風遶帝梧。
雕盤角黍競時宜，組繡風華奉紫闈。每日乍昇丹禁曉，艾人晴影照金扉。
百草鬬餘欣令月，五絲縈後祝遐年。洞房風暖垂靈艾，神沼波深競綵船。
披風別殿地無塵，辟惡靈符自有神。九子粽香仙醴熟，共瞻宸極祝千春。
由來佳節載南荆，一浴蘭湯萬慮清。仙苑此時收百藥，鍊丹飛石保長生。
一一雕盤分楚粽，重重團扇畫秦娥。宮闈百福逢嘉序，萬戶千門喜氣多。
朱邸沐蘭逢令節，丹廷祝壽喜嘉辰。兩宮榮養多延慶，百福潛隨命縷新。
織組文繒載舊儀，晨朝丹扆奉天慈。六齋清素來多福，歲歲今辰侍宴私。
五綵絲長繫臂初，萬年芳樹影扶疏。豈勞方士標神篆，自有真靈衛帝居。
九子粽新傳楚俗，赤靈符驗出仙方。漢宮盡祝如天壽，鵲尾鑪煙起瑞香。
乍結香茅祈福壽，更纏金縷貢芳新。丹臺素有延生籙，歲歲迎祥在此辰。
仙家既有靈符術，越俗兼爲競渡遊。三十六宮遲日永，綺窗朱戶彩雲浮。
揚子江心鑄鑑成，俗傳茲日最標靈。宣猷視學通文史，問膳多歡奉帝廷。
百藥初收味最良，玉函仍啟太清方。扇裁葵葉風頻度，漏轉金胥日更長。
汩渚沉沉不可追，楚人猶自弔湘累。靈均未免爭瓊糈，卻道蛟龍畏色絲。
百子池深漲綠苔，九光燈迥綠浮埃。天孫寶駕何年駐，阿母飈輪此夜來。空外粉筵和露濕，靜中珠幌徹明開。秋河不斷長相望，豈獨人間事可哀。
開樽幸有治聾醖，把葉能無送燕章。所惜近停司飲會，不如村叟醉秋光。
玉籥秋初半，冰輪歲有期。苦吟含翰久，清宴下樓遲。雁怯波光動，蛩愁葉影危。烘簾頻卷押，溫酎旋凝澌。皎外蟾生滴，寒中桂有枝。星文藏熠燿，露彩見華滋。苑靜疏螢濕，巢空驚鶴移。漸穿鳴瑟幌，偏鑒讀書帷。濛谷徒催曉，纖阿莫放虧。陳王收妙舞，疑待仲宣辭。
廣寒仙署愜心期，秋半梧臺木葉稀。有客正吟星北共，何人重賦鵲南飛。光含綺席傳三雅，影逗蘭房撤九微。趨府逸才過鮑掾，不辭終夕賞清暉。
三十六旬內，此時心賞並。中分九秋夜，占斷百宵明。冷照蘭閨澈，光含綺席清。誰知滄海曲，珠蚌最盈盈。
一輪霜影轉庭梧，此夕羈人獨向隅。未必素娥無悵恨，玉蟾清冷桂華孤。
天時與人意，齟齬舊無疑。坐久翻遺恨，光來已後期。行雲凝黛色，見跋費金枝。況復輸來夜，笙歌繼夕曦。
兩掖儀臺峻，珍叢應序黄。積分迴令節，伏檻賞幽芳。昧谷重延律，仙州剩借霜。冒寒知薏苦，逾分得荃香。漢幄羣生遂，虞廷萬事康。與人同所樂，留翫屬澄觴。
前日登高泛玉卮，擊銅賡唱有新辭。如何偶作銷魂別，又復重吟發報機菊詩。上苑盍簪延景刻，北都投轄盛官儀。煩君見想懽言者，可奈衡門絕貢綦。
散插黄花兩佩萸，粉饘蓬餌釂觴初。清歌咽後雲生袂，妙舞翻時雪滿裾。上客采香逢木密，佳人投釣得王餘。秋光屈指猶三七，莫向賓朋綺宴疏。
鳳闕千門制不奢，上公精意在朝家。重陽蜜餌承班詔，西苑璆樽輟泛花。蕭相未央功已半，漢皇宣室宴非賒。由來位極妨行樂，目斷黄壚酒旆斜。
瑞蓂才半折，金蕊已爭妍。幸得重陽近，貪爲一日先。登高謀宿約，泛酒試芳筵。詰旦尋餘馥，明知賞愛偏。
把菊醒陶酒，揚鞭入漢闈。聚蚊秋未息，獨鳥暮先歸。世有涼暄隔，人無今昨非。悠然倒冠佩，頻夢北山薇。
黄花夾徑疑無路，紅葉臨流巧勝春。前去重陽猶一日，不辭傾蓋盡蟻醪醇。
閏秋重九財政赤字佳辰，猶見黄花裛露新。更作登高亦何害，恨無彭澤苦吟人。
清曉融風肅桂堂，郡寮多暇舞筵張。臺高已驗雲容媚，日暖懸知刻漏成長。溪子弩寒千命中，蘭英酒熟百傳觴。官曹事集神都近，預拜需函慶一陽。
吉序冠三正，民時順盛成。歲穰千畝實，氣爽六符平。肆樂遵年律，迎長藹頌聲。雲濃燕雁度，雪霽楚蘭榮。異域梯航集，諸侯篚貢盈。堯仁敷萬有，同此一陽生。
祕掖楯軒嚴萬戶，慶宵躔次會三辰。丹闈難拿穆猶凝夕，佳氣葱瓏漸報春。調曆自將穹厚永，聖辭常與歲時新。送寒旁磔迎和令，率土羣生仰昊旻。
珠躔回碧落，絳燎燭青規。瑣闥瓊籤度，層臺玉漏移。納新皇澤普，順節聖情怡。萬宇長安陌，鄉儺集此時。
星漢迴曾宇，塤箎集上都。夜寒凝爆燎，春氣入屠蘇。九陌傳珂乘，千門促漏壺。此時開棣宴，仍在碧城隅。
從來歲除詠，託諷情非一。公在維師年，久諧歸政逸。辛盤具芳鬰，柏酒澄嘉栗。猶厭賀車煩，晨門效圭篳。
十二重環閟洞房，愔愔危樹俯迴塘。風迷戲蜨閑無緒，露裛幽花冷自香。綺席醉吟銷桂酌，玉臺愁作澀銀簧。梅青麥綠江城路，更與登高望楚鄉。
點滴行雲覆苑牆，飄蕭微影度迴塘。秦聲未覺朱絃潤，楚夢先知薤葉涼。野水有波增澹碧，霜林無韻濕疏黄。螢稀燕寂高窗暮，正是西風玉漏長。
江南藩郡古宣城，碧落神仙擁使旌。津吏戒船東下穩，懸僚負弩晝歸榮。江山謝守高吟地，風月朱公故里情。曾預漢庭三獨坐，府中誰敢伴飛觥。
三陟槐庭二將壇，冊書文武載勳賢。辭榮尚峻經邦秩，養素方臨釣渭年。清會別開金谷墅，新吟多雜蕊珠篇。驚姜今日增華耀，海內簪紳共祝延。
稟生值堯年，率性在龐厚。安巢一枝上，豈曰鶉居陋。潁波人洗耳，曾不污牛口。諒茲耕耒暇，鑿飲隈林藪。含飴鼓其腹，帝力予何有。遂令千載外，此地存遺甃。泓然逼喬木，宛若棲嵵舊。鄉人揭題榜，行旅諧瞻覯。我來觀古蹟，愕立徘徊久。凄其望清風，不獲見師友。願言𣂏一勺，拭面洗心垢。翹勤慕高躅，感慨陳卮酒。思齊胡可望，庶以寬容瞀。夙駕恨長途，憑高重回首。
首陽垂範遠，吏部屬辭深。染翰著嘉尚，系言光德音。褒崇亘千𥜥，精妙極雙金。題詠益珍秘，用昭賢彥心。
道明回詔樂清閑，便向中朝脫冕冠。百日秉樞登相府，千年青史表旌標。泰運正隆嫌氣熱，乾綱初整畏冰寒。逍遙唱和多高致，儀象霜風俾後看。
不忍與君別，憐君仁義人。三年官滿後，依舊一家貧。
洞仙遺下石棋盤，人到壺天靜處看。十九路誰彈黑界，幾千年自带雲寒。面平可足流星勢，塵凈元無舊蘚瘢。乾雹聲中聞子響，不知還許採樵觀。
卷簾山色眼前見，入夜濤聲枕上聞。苔徑雨餘堆落葉，石樓風靜鎖寒雲。
仲子幽居杳藹間，迴環十畝盡林巒。遊魚倒泝清泉急，乳雉驚飛夕燒乾。繫馬短亭乘草茁，攜壺芳榭值梅酸。浮生莫道今如昨，曷月朋簪爭此歡。
水有支流樹有孫，重重門巷掛朱軒。三君雅望標人傑，千里澄波隔世喧。西對戶庭徐孺宅，北傳鐘梵給孤園。欲知嗣續無窮勝，兩兩榮歸漢使轓。
山木有甘實，托根清禁中。歲芳搖落盡，獨自向炎風。
風煙古上饒，屬邑寄山椒。仇覽同棲棘，陶潛共折腰。安輿方就養，黄綬豈辭遙。善績青箱業，興廉有漢條。
西齋輝赫亘山隅，嘉致清風世莫如。鄉黨名流依絳帳，煙蘿幽境似仙居。趨庭子弟皆攀桂，彈鋏賓朋總食魚。汗簡傳經亞鄒魯，粉牌留詠盡嚴徐。杯盤互動先生饌，門巷應停長者車。墳籍豈惟精四部，絃歌常見習三餘。玳簪珠履延豪士，縹帙牙籤刊賜書。碧沼暮涼浮菡萏，紗窗秋靜漏蟾蜍。閑庭瀟灑移泉石，華表崢嶸冠里閭。我恨羈遊在芸閣，不陪諸彥曳長裾。
長夏幽居景不窮，花開芳砌翠成叢。窗南高臥追涼際，時有微香逗晚風。
門標楊氏闕，家有漢皇書。射策淹前志，鳴榔省舊居。仙山人罕到，幽境畫難如。雲竇開賓館，芝田足歲儲。修祠窮五際，爲學慕三餘。努力文明代，翹翹託乘車。
草庵何似清風樓，更在空中最上頭。眼界豁開無畛域，枯藤古木暮煙浮。
何用粉牆高百尺，任教牆外俗人看。
東陽詩骨瘦，南浦別魂銷。
籬邊菊秀先生醉，桑下雛嬌稚子仁。
騷客登山知有助，秦源雞犬更相聞。
干斗氣沈龍已化，置芻人去榻猶懸。
若更遲開三二月，北人應作杏花看。
一年爲客未歸去，笑殺城東桃李花。
潤毫均厚薄。
一紙短書無寄處，數行征雁入南雲。
江城嘉號木芙蓉，金蕊瓊萼綻蓼風。
巧綴雕瓊綻色絲，三千宮面宿胭脂。
絳英瓊粒傲霜前，冷落池臺亦自妍。
素花皎霜雪，紅艷比瑤瓊。
震邸陪經席，辰階總化鈞。
三州鼓浪維淮浦，千社分封接帝畿。
潛嶺岧峣副祝融。
漫取忠臣比芳草，不知讒口起椒蘭。
山留盤瓠跡，洞有秦人書。
閑思北海銀宮畔，誰駕丹山白鳳凰。
繭館蠶初起，瑤箱燕未歸。
爭持白玉萼，共插翠雲鬟。
素奈發時俱北虜，白榆開處欲爭妍。
嘉名舊出新豐谷，美實今鄰御宿園。
紫結茱萸實，濃熏菡萏香。
玉女雕瓊萼，仙禽借菊衣。
祭畢崇壇冷玉球，月斜星澹思悠悠。
若更花解語，卻解使人愁。
不聞幽艷接江蘺。
買得梧宮數畝秋，便追黄綺作朋儔。
狻猊對立香煙度，鸑鷟交飛組繡明。
並懷渦舊玩。
莫憑高樓伸遠目。
更作丹花滿煙葉，欲令佳客剩遲留。
樓臺側畔楊花過，簾幕中間燕子飛。
靜尋啄木藏身處，閑看遊絲到地時。
已定復搖春水色，似紅如白野棠花。
春風任花落，流水放杯行。
甘泉柳苑秋風急，卻爲流螢下詔書。
萬年枝上凝煙動，百子池邊瑞日長。
君王特軫推溝念，詔截危竿橫賜錢。
私書一紙離懷苦，望斷波中六六鱗。
頻瞻太一青蔾見，欲賦甘泉自鳳來。
綠樹新蟬第一聲。
冷艷風中凝，濃香雪後多。
臘雪半含梅粉白，春風先著柳梢黄。
白草沙場多雁戶，黄榆關迥絕狼煙。
未暇南浮海，何妨夜把螯。
蟹螯今在左，欲拍酒船浮。
春寒欲盡復未盡，二十四番花信風。
青帝回風初習習，黄人捧日故遲遲。
竹醉人還醉，蠶眠我亦眠。
主父仲舒容不得，未知賓閣是何人。
澹澹梳妝薄薄文。
遙想江南此時節，小梅黄熟子規啼。
衣上六花非所好，畝間盈尺是吾心。
二龍驂夏服，雙鶴記堯年。
瓊字金扉迥倚天，南齊七志罕遺逸，西漢九流咸粲然。
秦書未覺朱絃潤，楚夢先知葅葉涼。
詩題：金鳳花首句：憶繞竹欄喜自栽。
詩題：晚春首句：小白長紅又滿枝。
詩題：題琵琶亭首句：流光過眼如車轂。
屬書不得陪春豫，結客何妨事夜遊。還勝南宮假宗伯，重扉深鎖暗登樓。
憶昔唐家扃禁地，粉壁曲龍聞曩記。承明意象今頓還，永與鑾坡爲故事。
台嶺分燈契上機，政庭傳教及禪扉。供開蒲饌持盂至，夢憶霞標振策歸。吟硯自澄晨磬徹，經窗閑掩夕香微。袍紋迥奪巖芝色，猊座人天喜重圍。
梧楸初謝楚天涼，親見腰間換印囊。漁浦霧濃沈疊鼓，湓江風急下危檣。帝城雲表瞻龍首，故國星邊認劍光。退食齋中多燕喜，暖泉春釀泛瑤觴。
六闕表門榮，華林地氣靈。烏衣王氏族，玉樹謝家庭。鄒魯多亟犬，荀陳更現在星。怡神虛室白，講學夜燈青。篇籍巾箱滿，弦歌里巷聽。蘭堂時合宴，槐市正談經。丹井通仙穴，西山接翠屏。煙蘿皆勝概，何日扣巖扃。
神歸梁小廟，禮袝漢餘陵。
四時常有煙棚合，三月猶無菜甲生。
鶴料署文移，鮆場收賦算。
奇材劍客當前隊，麗賦騷人託後車。
江涵帝子翬飛閣，山際真君鶴馭天。
楚澤傷春怨鶗鴂，長安索米愧侏儒。
雲間乍闋仙韶曲，禁裏還過叡武樓。
海國甌鄉浙水東，暫煩良守此憑熊。
聖人作神兵，以定天下厄。蚩尤發靈機，干將構雄績。槖籥天地開，鑪治陰陽闢。南帝輸火精，西皇降金液。炎炎崑岡熒，洶洶洪河擘。雷霆助意氣，日月淪精魄。神氣不在大，錯落就三尺。直淬靈溪泉，横磨太行石。雄雌威並立，晝夜光相射。提攜風雲生，指顧烟霞寂。堅剛正人心，耿介志士跡。初疑成夏鼎，魑魅世所適。又若引吳刀，犀象謂無隔。截波虬尾滑，脱浪鯨牙直。頑冰挂陰霤，皓月乘孤隙。河角起彗氣，雲罅露秋碧。曉鐔星斗爛，夜匣飛龍宅。舞酣霰雪回，彈俊球琳擊。鮮摇霅水光，膩刮湘山色。青蛟渴雨瘦，素虺蟠霜瘠。清音鏘以鳴，寒姿堅且澤。鬼類喪影響，佞黨摧肝腸。一旦會神武，四海屠兇逆。周王奉天討，商郊千里赤。楚子揚軍聲，秦師萬首白。祥輝冠吳楚，殺氣横燕易。與君斬鼇足，八極停震虩。與君刜鵬翼，三辰增煥赫。莫使化猿翁，辱我爲幻惑。莫使暴虎人，屈我執仇敵。尊嚴俟冠冕，左右舞干戚。功成不可留，延平空霹靂。
上霄降靈氣，鍾此千年禽。幽閑靖節性，孤高伯夷心。頡頏紫霄垠，飄颻滄浪潯。岳湛有仙姿，鈞韶無俗音。毛滋月華淡，頂粹霞光深。目流泉客淚，翅垂羽人襟。騰漢雪千丈，點溪霜半尋。纖喙礪青鐵，修脛雕碧琳。巖棲干溪樹，澤飲卑蹄涔。鸞皇自塤箎，燕雀徒商參。獨翅聳瓊枝，羣舞傾瑤林。病餘霞雲叚，夢回松吹吟。靜嫌鸚鵡言，高笑鴛鴦淫。金精冷澄澈，玉格寒蕭森。潔白不我恃，腥羶非所任。稻粱不得已，蟣虱胡爲侵。天池憶鵬遊，雲羅傷鳯沈。風流超縞素，雅淡絕規箴。相親長道情，偶見銷煩襟。西漢惜馮唐，華皓欲投簪。南朝仰衛玠，清羸疑不禁。端如方直臣，處羣良足欽。介如廉退士，驚秋猶在陰。幾誚鷹隼鷙，覊韝俄見臨。還嗤鳬鷖貪，弋繳終就擒。乘軒乃一芥，空籠仍萬金。片雲伴遙影，冥冥越烟岑。長飈送逸響，亭亭出霜砧。蓬瀛忽往來，桑田成古今。願下八佾庭，鼓舞薰風琴。
江山千里接仁封，都在東南秀氣中。借問玉皇香案吏，蓬萊何似水晶宮。
華州回道士，來到岳陽城。別我遊何處，秋空一劍橫。
千古江山好樹新，翠光亭上一傷春。碧波無盡愁無盡，留與今人復後人。
山勢如城繞楚宮，幾人登賞我心同。溪雲去作人間雨，澗水來生坐上風。
句曲山中古洞天，金堂玉室地相連。方當蘧子知非日，已過茅君得道年。
十載芳洲採白蘋，移舟弄水賞青春。當時自倚青春力，不信東風解誤人。
黄金雙闕水晶宮，灧灧銀潢貫碧空。一曲霓裳羽衣舞，桂花如露濕天風。
白雲樓危壓晴霓，樓下波光數毛髪。雕甍刻桷出煙霞，萬瓦參差鵬翼截。蘭汀蕙浦入平蕪，天遠孤帆望中滅。屈平宋玉情不盡，千古依然在風月。漂零坐想十年舊，歲月飛馳爭列缺。青雲交友夢魂斷，白首漁樵誠契闊。安居環堵袁安老，泣抱荆珍卞和刖。折楊雖俚亦知名，猶欲樓中賡白雪。
洞戶千年叫不開，白雲在主自徘徊。
弄水春溪上。
肯伴白雲休。
笑語隔幽叢。
偶來松樹下，高枕石頭眠。山中無曆日，寒盡不知年。
兄也錯到底，猶誇將相才。世緣何日了，了卻早歸來。
江外三千里，人間十八年。此行誰復見，一鶴上遼天。
一片滄州景，寒光湛碧流。有時雙鯉躍，盡日采鴛浮。綠荇千絲密，紅蕖萬朵稠。琴尊約佳客，乘月泛歸舟。
句溪雖可鑒，未若宛溪清。
伯起雄豪世莫偕，官高祿重富於財。田從汶上天生出，堂自明州地架來。十隻畫船風破浪，兩行紅粉夜傳杯。自憐憔悴東鄰叟，草舍茅簷真可咍。
一句能通萬世情，若非高位即嘉聲。如何自古留題者，不悟嚴光解釣名。
衆狀皆窮險，茲形獨擅方。坦夷中砥礪，端正外青蒼。上帝圍棋局，炎君避暑牀。回嗟太行路，更近利名場。
修煉曾君些，傳聞固異常。壇留皂筴樹，人去白雲鄉。龜得胎中息，神藏肘後方。遼東鶴未返，華表夜蒼蒼。
紫陌破清晨，雕鞍映畫輪。因修洛陽禊，重憶永和春。錦繡荀香度，樓臺梵宇新。忙中得閑暇，來見解空人。
薛老峰南更近西，小樓高閣與雲齊。中山酒熟中元節，歸去從他醉似泥。
眼看滄海近，身與白雲高。迴影連三島，盤根壓六鼇。
下臨廣陌三條闊，斜倚危樓百尺高。
聖主崇儒本，文宣教愈□。嚴祠加整葺，賢守□遵依。將欲更□□，先來相翠微。小山開亂石，幽谷駐涵暉。澤火爻符合，雷天象庶幾。□王儀凜凜，十哲貌頎頎。山溜侵廊滴，溪雲拂瓦飛。晞陽鷗鷺島，燈兔□魚磯。元氏魂應爽，□□道轉肥。靜思登彼岱，深想浴乎沂。風□巖根竹，泉滋石□□。□秋留□貌，□會集褒衣。忠恕□□學，□□□□□。文辭政如是，吾欲□□歸。
藥水標題不記年，奇花深洞舊通僊。山迴巨蔭常遮日，境絕纖埃別是天。碧照東西江浩渺，綠迷高下竹嬋娟。凭欄周覽翛然靜，金像香殘一炷煙。
山開明月峽，水寫武陵溪。地勝人堪隱，源深客自迷。
秋風秋浦斷飛埃，路入齊山有梵臺。黄菊綻時君始至，紫微去後我重來。
十二峣關隱空綠，獸猊呼焰椒壁馥。渴烏涓涓不相續，轆轤欲轉霏紅玉。百刻香殘隕蓮燭，九龍吐水漫寒漿。紅綃佩魚無左璫，兩兩趨走瞻扶桑。紅萍半圭山波面，回首觚稜九霞絢。鳴鞘聲從天上來，大劍高冠滿前殿。
踏著秤錘硬似鐵，痖子得夢向誰說。須彌頂上浪滔天，大洋海裏遭火爇。
楊歧一要，千聖同妙。布施大衆，果然失照。
楊歧一句，急著眼覷。長連牀上，拈匙把筯。
楊歧無旨的，種田博飯喫。說夢老瞿曇，何處覓蹤跡。
薄福住楊歧，年來氣力衰。寒風凋敗葉，猶喜故人歸。囉囉哩，拈上死柴頭，且向無煙火。
楊歧乍住屋壁疏，滿牀盡布雪真珠。縮卻項，暗嗟吁，翻憶古人樹下居。
雲蓋是事不如，說禪似吞栗蒲。若向此處會得，佛法天地懸殊。
釋迦老子著跌，偷笑雲蓋亂說。雖然世界坦平，也是將勤補拙。
雪，雪，處處光輝明皎潔。黄河凍鎖絕纖流，赫日光中須迸裂。須迸裂，那吒頂上喫蒺藜，金剛脚下流出血。
漁翁未擲釣，躍鱗衝浪來。
劍爲不平離寶匣，藥因救病出金瓶。
美渥卿爲佐，清談縣得才。人從日邊別，舟渡鑑中來。食案資鮭稟，公田剩酒材。秋餘一憑檻，江海遍樓臺。
春到不擇地，石傍花自開。
山高激迅湍，清振林下響。飛雪濺千巖，白虹垂萬丈。來此坐移時，森然毛髪爽。
輕煙綠滿溪，夭桃紅夾岸。春風吹百花，香逐春風散。花落與花開，年光不知換。
躡屐上高山，亭在半山側。猿鳥戲層臺，煙霞含秀色。復知名利心，到此堪俱息。
流瀑落深潭，疊響如驚雷。跳波夾亂石，突兀寒如堆。潭上片雲起，千山風雨來。
峭石七星杉，凌雲勢森聳。月照林影寒，風起龍勢動。高低松檜枝，環如衆星拱。
巖扉生翠靄，石壁凌朱霞。草木狀多怪，鸞鶴歸如家。誰嫌狡獪心，滿地投丹砂。
愛此東南池，澄湛通泉脈。昔日碧蓮根，香英今變白。顔色本神仙，霞衣無定格。
積水環巨石，石面如砥平。當知達者心，來此浮杯觥。酒中有賢聖，常願娛閑情。
六龍西走入崦嵫，寂寂華堂漏轉時。一寸丹心如見用，便爲灰燼亦無辭。
銀漢無聲露暗垂，玉蟾初上欲圓時。清樽素瑟宜先賞，明夜陰晴不可知。
冥觀天地何云爲，茫茫萬物爭蕃滋。羽毛鱗介各異趣，披攘攫搏紛相隨。人亦其間一物爾，餓食渴飲無休時。苟非道義充其腹，何異鳥獸安鬚眉。人生在學勤始至，不勤求至無由期。孟軻荀卿揚雄氏，當時未必皆生知。因其鑽仰久不已，遂入聖域爭先馳。既學便當窮遠大，勿事聲病淫哇辭。斯文下衰吁已久，勉思駕說扶顛危。擊喑敺聾明大道，身與姬孔爲藩籬。是非豐顇若不學，慎無空使精神疲。
長記去年中秋玩月出草堂，冰輪直可鑑毫芒。是時家釀又新熟，呼童開席羅清觴。纖埃不起零露下，對此陶陶樂未央。自顧時逢堯舜世，上下清明無穢荒。吁嗟今夕何不幸，正逢屏翳恣猖狂。浮雲左右爭擁蔽，愛而不見涕沾裳。嫦娥無語縮頭何處坐，胡不開口走訴上帝旁。立召飛廉舉其職，驅除擁蔽揚清光。瑩然高照遙天外，免教萬國如瞽空倀倀。
明月一歲中，影圓十二回。如何今夕裏，爭賞羅樽罍。既愛盈盈色，更上高高臺。人心莫如此，試爲君言哉。月者水之精，秋者金之氣。金水性相生，五行分其事。則知天地間，相感各以類。水得金還盛，月因秋更清。氣類使之然，人誰不有情。可憐別夜色，一一皆銷聲。自昔詩家流，吟皆不到此。徒能狀光彩，豈解原終始。冥搜詎有得，燥吻真何以。請看退翁歌，其的能中矣。
度度思真賞，幽期邈始還。金行分此夜，桂子落何山。座席清風裏，人家灝氣間。飲懷與吟興，徹曙兩非閑。
十二度圓皆好看，就中圓極在中秋。前峰獨上還吟翫，高興多於庾亮樓。
清賞年年恐失期，人人不覺望中衰。素娥須信多靈藥，長見嬋娟似舊時。
誰把相思號此河，塞垣車往來多。只應自古征人淚，灑向空川作浪波。
羨君席上碧雲句，吟盡江南煙雨村。豈惜笙歌連夜醉，且看風物逐春新。花開花落何時盡，閑是閑非愁殺人。何似陽臺雲畔曲，細聲拂拂下梁塵。
翩翻燕子朱門靜，狼藉梨花小院閑。
西樓月上簾簾靜，後苑花開院院香。
南番人泛船，塞北人搖艫。波斯入大唐，須彌山作舞。
九十二光陰，分明對衆說。遠洞散寒雲，幽窗度殘月。
風馭去難留，將期汗漫遊。入辭丹陛曉，重臥赤城秋。枕畔紅霞合，門前瀑布流。龍車款太帝，鶴信寄浮丘。醉引青鸞曲，閑披白鹿裘。夜來胡蝶夢，先已到瀛洲。
曉剃吟髭雪半零，海窗曾咒鉢龍醒。蚤知西竺能持法，應笑南僧不會經。雲氣晝閑侵麈柄，蘚痕春老上銅瓶。近來禪觀都無語，手指餘花滿寺庭。
梵宇蕭條白日長，苦空譚麈接藤牀。雲章酷愛休詩麗，蓮柄慵思遠社香。石髪雨梳雞苑寂，風梭春織鷲山涼。劫灰心火銷平盡，又聽鐘聲下講堂。
背倚青峰面枕溪，濡毫新向壁間題。善根不撓金蓮合，凈界無塵水月齊。會啟苾蒭真樂境，花開簷蔔遠香畦。因思祖塔嘗遊處，更在龍蟠虎踞西。
靈谷神仙宅，言歸肆目新。山光遠如畫，秋色老於人。世俗棋爭劫，人心海變塵。功成思范蠡，湖上一閑身。
火雲爍盡天幕腥，水光弄碧涼無聲。荷華千柄拂煙際，傑然秀幹駢雙英。天敕少昊偏滋榮，宵零仙露饒金莖。嫋嫋飄風起天末，綠華璫珮來琤琤。觥觴式宴資擊賞，何人掞藻飛筆精。越國亭亭八百里，木蘭泛詠稱明媚。爭如錦水派繁江，孤根擢翠葩分膩。紫清合曜流霞暉，楚臺無夢朝雲飛。韓虢佳人新侍寵，溫泉宮裏賜霞衣。赫赫曦陽在東井，珍房萃作皇家慶。流火初晨復毓靈，連璧更疑唐傑盛。眇觀熙政接元和，嘉穀重榮田野歌。高宗昔慶劉仁表，五色卿雲世甚少。我今取喻進德流，優哉祥蓮出池沼。草萊泥滓俱棄捐，致君事業殊商皓。歸作臯夔稷卨臣，同心一德翊華勳。
始同優烈晚同閑，五福俱全戴角冠。典午山河遵大道，調元宗社對穹桓。羌夷誰敢窺中夏，朝士猜疑畏歲寒。肱股賡歌遺韻在，惟吾後進祇膺看。
李白好溪山，浩蕩旌川遊。題詩汪氏壁，聲動桃花洲。英辭逸無繼，爾來三百秋。汪公亦蕃衍，宗支冠南州。其間新建居，林泉最清幽。竹聲滿道院，山光入書樓。仙氣既飄飄，儒風亦悠悠。子孫多俊異，詞行咸精修。我來至石壁，賞之不能休。酣味碧溪水，苦飲黄金甌。因羨汪君居，復思汪君投。遇景清興發，浩與天雲浮。斐章異繡段，灑翰非銀鈎。庶與謫仙詩，千古同風流。
一二三四五六七，萬仞峰頭獨足立。驪龍頷下奪明珠，一言勘破維摩詰。
須彌頂上，不扣金鐘。畢鉢巖中，無人聚會。山僧倒騎佛殿，諸人反著草鞋。朝遊檀特，暮到羅浮。拄杖針筒，自家收取。
蜀魄連宵叫，鵽鳭終夜啼。圓通門大啟，何事隔雲泥。
紅日照扶桑，寒雪封華嶽。三更過鐵圍，拶折驪龍角。
三分光陰二早過，靈臺一點不揩磨。區區逐日貪生去，喚不回頭怎奈何。
衣穿瘦骨露，屋破看星眠。
未遂山中吟，時聞世上音。笑言失真詮，塵穢濁神襟。歸植南園芝，馳他北溟金。千日勤耕耘，自然生瑤琳。
索火之機實快哉，藏鋒妙用少人猜。要會我師親的旨，紅爐火盡不添柴。
上天下地極高深，幻化無蹤何處尋。山靜白雲歸洞口，水清明月落波心。
三疏陳情始放歸，蕭蕭白髪解朝衣。未營別業王官谷，先駕扁舟嚴子磯。視草龍螭猶眷戀，還家鷗鷺自光輝。老臣恩遇知何極，夢到天門覲紫薇。
小築危亭聚石淙，清溪環繞不通江。栽成傲骨梅千樹，呼出棲雲鶴一雙。垂釣艇乘新漲水，攤書光借夕陽窗。勳名事事皆堪避，只有詩情未肯降。
日影初升竹半篙，一天晴色讀離騷。憑欄對客浮樽斝，隔水聽人正桔槔。拂去梁塵餞乳燕，掃歸松栗煮秋濤。柴門正對青青柳，浪說新詩欲擬陶。
水國微茫境不凡，籜冠蘿带芰荷衫。雲歸洞口鹿常臥，葉落巢門鳥自啣。採藥道人過峭壁，汲泉童子下層巖。名山書卷封題處，多少煙霞護玉函。
數畝池塘一小亭，從容書札戶常扃。閑開松菊花三徑，時貯葠苓酒一瓶。望去春痕青到水，飛來鳬羽白連汀。是誰日落吹長嘯，猶有行人不忍聽。
綵檻應無分，春風不借恩。
馨香雖有艷，栽植未逢人。
憑高看漸遠，更上最高樓。
南篇司馬青衫濕，北句郎官白髪生。堪與江黄永傳唱，離騷經外此歌聲。
句無亭下駐驂騑，鑑水寒光照客衣。張翠鄂君舟上去，浣紗西子網中歸。禹祠草樹空春色，秦望風煙半夕暉。王謝勝遊何處問，茂林修竹尚依依。
百里傳呼號錄公，三年得替普天同。惟君四載過常例，更有何人繼後風。
括蒼山上雲，山好雲亦好。可憐山下僧，看雲不知老。
鶴馭雲駢去不還，亂雲深處舊仙壇。鑿開天外長生地，鍊出人間不死丹。
仙家無夏亦無秋，紅日清風滿翠樓。況有碧霄歸路穩，可能同駕五雲遊。
玉皇殿前掌書仙，一染塵心謫九天。莫怪濃香薰骨膩，霞衣曾惹御爐煙。
飛勢挂嶽頂，無時向此傾。玉虹垂地色，銀漢落天聲。萬丈寒雲濕，千巖暑氣清。滄浪何足羡，就此濯塵纓。
一氣回元運，恩含萬物深。陰陽造端數，天地發生心。有信來還逝，無私古到今。和風激遺暢，南轉入薫琴。
仁者雖無敵，王師尚有征。獨乘金廏馬，都領鐡林兵。肅氣關河暮，屯煙部落晴。旗光秋燒合，甲色夜江横。士喜擊中鼓，虜疑聞後鉦。無私乃時雨，不殺是天聲。濯濯前誰拒，堂堂彼自傾。寒踰博望塞，春宴隗囂城。外使戎心伏，旁資帝道平。公還如畫像，爲贊學班生。
丈夫未大用，身與仁義閑。可宜更聚散，風塵摧厥顔。君今歸柯澤，路出梁宋間。芒碭有吾廬，親老待我還。羡子先諧願，思親頭鬢斑。韶光苦不再，溝水長潺湲。
春老有時回，人老不再少。草白有時榮，髮白不再好。人生不如春，髮生不如草。可堪送别春草前，青春未老人先老。
亭館連城敵謝家，四時園色鬬眀霞。窗迎西渭封侯竹，地接東陵隱士瓜。樂意相關禽對語，生香不斷樹交花。縱遊會約無留事，醉待参横月落斜。
秋霽露華清带水，月眀天色白連河。夜闌澄影星微動，瑟瑟層颸上下波。
生色深紅綬带長，宮簾閑在井闌香。母家昇上瑤池品，先得春風半面妝。
本分桃花寒食前，小桃長是上春天。二喬二趙俱傾國，女弟嬌强意自先。
激激霜風吹墨貂，男兒醉别氣飄飄。五湖載酒期吳客，六代成詩倍楚橋。水荇漸青含晚意，江雲初白向春嬌。前秋亦擬錢塘去，共看龍山八月潮。
水樹春煙重，庭花午影圓。人邊無限地，鳥外有餘天。
寒食少天色，春風多柳花。倚樓心目亂，不覺見棲鴉。
王母庭前親見栽，張騫偷得下天來。誰家巧婦殘針線，一撮生紅熨不開。
力振前文覺道孤，恥同流輩論榮枯。動非仁義何如静，得見機關不似無。孔孟也應輕管晏，臯夔未必失唐虞。侯王重問吾何有，且自低心混世儒。
遜國同來訪聖謨，適觀争國誓師徒。恥生湯武干戈日，寜死唐虞揖讓區。大義充身安是餓，清魂有所未應無。始終天地亡前後，名骨雖雙此行孤。
十年一夢花空委，依舊河山損桃李。鴈聲北去燕南飛，高樓日日春風裏。眉黛石州山對起，嬌波淚落妝如洗。汾河不斷天南流，天色無情淡如水。
熊非清渭逢何暮，龍卧南陽去不還。年少官游今郡守，蔚然惟在立談間。
無才且作三班借，請俸争如錄事參。從此免稱鄉貢進，且須走馬東西南。
南北占河潤，幽深在禁城。疊山知遠意，辭俸買閑名。閉戶斷蛛網，折花移鳥聲。誰人識高趣，朝野石渠生。
直氣森森恥屈盤，鐵衣生澀紫鱗乾。影搖千尺龍蛇動，聲撼半天風雨寒。蒼蘚静緣離石上，綠蘿高附入雲端。報言帝座掄才者，便作明堂一柱看。
漢室虧皇象，乾坤未即寜。奸臣與逆子，搖嶽復翻溟。權表分江域，曹袁鬬夏垌。虎奔咸逐逐，龍卧獨冥冥。從衆非無術，欺孤乃不經。惟思恢正道，直起復炎靈。管樂韜方略，關徐駭觀聽。一言俄逆至，三顧已忘形。南既清蠻土，東期赤魏庭。出師功自著，治國志誰銘。歷劫兵如水，臨秦策若瓴。舉聲將潰虜，横勢欲逾涇。仲達恥巾幗，辛毗嚴壁扃。可煩親細務，遽見墮長星。戰地悲陵谷，來賢賞德刑。意中流水遠，愁外舊山青。想像音徽在，侵尋毛骨醒。遲留慕英氣，沉歎撫青萍。
越基擅巖壑，虛館擇其尤。丹甍煜孤飛，靈景邈四周。山高晴若陰，洞寒夏如秋。錦幄攬花發，玉環渠水流。閑臥真吏隱，乍登乃仙游。居之宜民思，毋爲茲宇羞。
梅好唯傷白，今紅是絕奇。認桃無綠葉，辨杏有青枝。烘笑從人贈，酡顔任笛吹。未應嬌意急，發赤怒春遲。
至忠惜甘死，越塞一墳孤。句踐非王者，陶朱亦丈夫。碑經山燒斷，樹带海潮枯。泉下伍員輩，相逢相弔無。
何處傳新哢，間關出建章。至清無奈玉，更巧莫如簧。谷口凄寒甚，花陰淑景長。上林棲處穩，慎勿近雕梁。
迴鱗抱雙蒂，倒鳳吐丹榮。冰宇寒生暈，風疏動有聲。燼垂金藕細，影透玉荷清。斗帳依東壁，誰人夢不成。
水光浮柱礎，天影带樓臺。觸石雲孤起，吹潮雨四來。
六符搖斗極，八座冠文章。規憲存中府，勳庸入太常。
風勁香逾遠，天寒色更鮮。秋天買不斷，無意學金錢。
宸命陪分竹，仙資貴珥彤。入辭中殿閟，出貳式廉雄。過楚前封近，還吳舊業空。江山復清思，蓴膾起高風。海闊悲秦望，陵荒嘆禹功。樓澄鑑湖北，地險雪濤東。稽壑飛泉石，台基下桂叢。風流好吟醉，王謝有餘宮。
君看海棠格，羣花品詎同。嬌嬈情自富，蕭散艷非窮。蒨縠班吳苑，新羅碎蜀宮。錦窼盃裏影，繡段隟前烘。心亂香無數，莖柔動滿叢。意分巫峽雨，腰繫漢臺風。盛若霞藏日，鮮於血酒空。高低千點赤，深淺半開紅。妝指朱纔布，膏脣檀更融。色嬌無可壓，體瘦不成豐。枝重輕浮外，苞疏密間中。難勝蜂不定，易入蝶能通。杜甫句何略，薛能詩未工。
柔梢繁白玉鈿封，忍盡嬌心恨幾重。姑射真人冰作體，廣寒仙女月爲容。江南春信香猶在，樓上晨妝粉不供。可惜東風晴未暖，洛川流雪更無蹤。
歸里懸心復苦形，生涯蓑笠伴銅瓶。魚隨洗缽衝遺粒，龍倚移舟識唪經。佛廟春遊湖樹暗，神濤晴渡越峰青。高才不獨江山助，王謝風流舊有靈。
南朝人物盡清賢，不是風流即放言。三百年間卻堪笑，絕無人可定中原。
光武經營業未興，王郎兵革暫憑陵。須知後漢功臣力，不及滹沱一片冰。
天下風流無綠楊，一春生意別離鄉。柔根恐是離腸結，未折長條先斷腸。
移萱樹之背，丹霞間金色。我有憂民心，對君忘不得。
深淺霜前後，應同舊渚紅。羣芳坐衰歇，日日舞秋風。
匹馬驅馳事薄遊，異鄉觸目動牽愁。春禽勸我歸休去，爭奈功名未放休。
飛近素霜時滅沒，去銜紅葉共悠揚。花心何處無休歇，秋蝶雙翎花樹荒。
雲意不交天更闊，星光不動漢空流。素娥青女曾無匹，霜月亭亭各自愁。
臺上魂消猶似蝶，樓中妝暖不成梅。亂初瑤水冰先釋，試伴瓊林萼並開。
世人貪利意非均，交送窮愁與底人。窮鬼無歸於我去，我心憂道不憂貧。
龍節分江國，仙關閉海篷。酒船李翰苑，詩筆謝康公。去驛二千外，專城四十中。
春風晴晝起浮光，玉作肌膚羅作裳。獨步世無吳苑艷，渾身天與漢宮香。一生多怨終羞語，未剪相思已斷腸。
含情默默向層漪，語語幽懷定未知。洛浦微波長映步，漢宮香水不濡肌。心通幾點韜光藕，腸結千回託亂絲。
一生不得文章力，欲上青雲未有因。聖主不勞千里召，嫦娥何惜一枝春。鳳凰詔下雖沾命，豺虎叢中也立身。啼得血流無用處，朱衣騎馬是何人。
年去年來來去忙，爲他人作嫁衣裳。仰天大笑出門去，獨對春風舞一場。
司空憐汝汝須知，月下敲門更有誰。叵耐一雙窮相眼，得便宜是落便宜。
昭陽雨過籠斜日，長信風來掃落花。無限春情與春恨，幾條分在后妃家。
縹葉湘叢照碧欄，幾春都未見殷鮮。栽培不得華腴地，豈是區東君用意偏。
蔗漿寒上器，羊酪冰中廚。細碎榴非匹，尋常荔可奴。還當生林下，筍食廢朝餔。
瘦碧兩三莖，蕭蕭雨又晴。江湖未歸客，不忍聽秋聲。
菌生枝上雨，龍起穴中雷。怪影漫溪側，寒根纏石回。
城郭人家歲寒木，檜柏森森映化屋。青松介僻不入城，野性特嫌塵土辱。
擢翠向人孤，潭潭省署虛。雨餘秋更晚，風月共蕭疏。
方瞳神已滿，毋死變霜毛。道味山中澹，詩情事外高。醉狂玄鶴舞，閑臥白驢豪。吾素存微尚，他年亦爾曹。
月如無恨月長圓。
震出坤柔變，乾成太極虛。
簷垂冰筯晴先滴，草屈金鈎綠未回。
蝶遺粉翼輕難拾，鶴墜霜毛散未摶。
多少樓臺好風月，樂聲香氣更無空。
天醉笙歌外，風香羅綺餘。
孔雀羅衫窄窄裁，珠襦微露鳳頭鞋。
孟郊天地窄，楊朱歧路多。
後庭蘭蕙寒無色，虛閣圖書夕有塵。
月落松陵曉，風生笠澤秋。
春菜紅牙□，春盤黄雀花。
臺高地迥出天半，瞭見皇都十里春。
行人晚更急，歸鳥夕無行。
天寒河影淡，山凍瀑聲微。
水盡天不盡，人在天盡頭。
弋下失溟鴻，網細遺巨鯤。
中散向人疏懶甚，步兵因酒過差多。
盡日攜樽芳樹下，何須佳醖得途林。
葉嫩藏修節，苞遺出紺膚。
旁迷綠蟲掛，近識翠禽呼。
蛇露根穿嶺，龍眠影在潭。
水活冰無日，枝柔樹有春。
海雲含雨重，江樹带蟬疏。
平蕪遠更綠，斜日寒無輝。
幾爲物象添詩僻。
繁萼香瓊亂，殘英絳雪遺。
更被陰晴長睡魔。
苔磯清鏡裏。
林泉是四鄰。
小萼裁成絳臘勻。
僕本塵外士，功名若毫一。因尋小園隱，忽見羣芳發。昔夢宛可記，靈契方茲達。會須掛朝纓，歸弄巖前月。
築居喜物外，披逕窮木末。層阜繞襟带，澄江見毫髪。芬芬山蜜熟，決決春泉活。林梢閃猿隕，石罅愸銜月。坐長百慮寂，望遠孤興發。何必較萬殊，吾自師吾達。
聖俞一幅書，間我小隱居。小隱詎有異，築室數畝餘。巖壑不峻崒，田園非美腴。所欲近丘墓，歲時來掃除。先人夢讀史，尊道本聖徒。絕筆于此詩，子孫無忽諸。刻石置中堂，且使過者趨。題牓爲服訓，義取銘盤盂。後嶺雙松亭，徑術何逶迂。下臨富春渚，萬象生有無。東偏作草舍，可以施琴壺。門前碧塘水，萬本栽荷蕖。風來觸香氣，長著人衣裾。澄水泱泱流，黍稻可勿枯。柔桑及美果，種廣莫記株。澗草不識名，野禽多異呼。坐此易歲晏，自與人世疏。在昔東陵侯，瓜壠猶親鋤。楊惲謝九列，種豆南山隅。余嘗有此志，來者安敢誣。誅茅實張本，解組當後圖。是時考槃賦，從我者騅歟。近來傅越石，趣尚若不殊。儻聞丘樊往，不顧升斗儲。如君美才具，日月升雲衢。安敢預招挽，粗自陳其愚。
稍過山陰接甬東，正當兩國畫屏中。巖巓僧井通江水，門外商帆落海風。盡日揮弦無一事，平時推轂有諸公。此行絕勝人人羨，莫恨猶懷五兩銅。
愧君來款關，話別憩林間。不待風銷暑，聊因酒發顔。滄洲即欲往，清躅暫容攀。居者羨行者，寄聲思越山。
古木含清吹，池上增晚涼。余懷本達曠，聯此傲羲皇。孤鷗可與狎，幽岸足以觴。幸有彭澤酒，便同永嘉堂。潘生起爲壽，王子齊陳章。林端見新月，草際聞寒螿。照水螢影亂，拂筵蓼花香。徘徊戀嘉境，坐使歸興忘。
彼有上人者，妙談心所降。達空知不二，觀行本無雙。久阻飄花席，因思響雪窗。社中雖得遠，方外自非龐。夢幻慚他劫，風塵厭此邦。終期親道樹，何必憶重江。
有意訪西溪，順塗吟思迷。及茲詢野老，已恨過芳蹊。醉客但多興，幽禽空自啼。無由駐金勒，林表日光低。
之子洛中來，芳樽喜暫開。人誇阿連少，吾愧士衡才。丹闕鳳皇去，清川鴻雁回。都門春色美，相送思悠哉。
齋中獨何物，持之想見君。惟茲玉麈尾，信美而有文。夫之善談道，亹亹詞如雲。在握昔同色，傾坐今離羣。況託懷袖好，曾親蕙蘭薰。常許助閑放，於焉探典墳。既乃阻清燕，復屈驅虻蚊。自殊白團扇，未畏秋葉紛。
竅竹漏天風，張弦擬嶧桐。佳名從此得，妙響未曾窮。夜靜危臺上，人閑皎月中。依依聽不足，秋露滿蘭叢。
賢侯謝郡歸，從遊樂吾黨。林泉富餘地，卜築疏陳莽。是時春正中，來燕音下上。若賀大廈成，喜留衆賓賞。得名因笑談，揮墨粲題榜。所夸賢豪盛，豈上池榭廣。人心樂且閑，鳥意頡而頏。吟罇敞花軒，醉枕酣風幌。輕雲薄藻棟，初日麗珠網。紅袂生暗香，清弦泛餘響。林深隱飛蓋，岸曲遲去槳。波光欄檻明，竹氣衣巾爽。虛容涼樾入，影與文漣蕩。晨飈轉綠蕙，夕雨滋膏壤。嘉辰喜盍朋，命駕期屢往。觴詠陶淑真，世俗豈吾倣。得以爲勝遊，蕭然散煩想。公子固好士，世德復可像。今此大基構，不圖專奉養。美哉風流存，來葉足師仰。
王貌閑如鶴，黄吟苦似猿。
秋波下南浦，曉氣望西山。
寺跨長溪山四回，杉松微徑盡莓苔。門前潮上不須看，常恐塵埃隨水來。
結茅鄰水石，澹寂益閑吟。久雨寒蟬少，空山落葉深。危樓乘月上，遠寺聽鍾尋。昨得江僧信，期來此息心。
危橋當古寺，閑倚喜同僧。極浦霽秋雨，扁舟明夜燈。風沈入語遠，潮漲月華昇。萬事空凝念，其如總未能。
山東持木鐸，高識世難羣。覽照驚秋鬢，看碑見舊文。救時曾抗牘，退迹欲眠雲。帳外橫經者，清朝已立勳。
古疏傳深旨，清流照瘦顔。四方來問道，半世不離山。養鶴憐終潔，看雲許共閑。仍聞焚幻質，幾欲別人間。
萬家雲樹水邊州，千里秋風一錫遊。晚渡無人過疏雨，亂峰寒翠入西樓。
雨霽園林宿靄微，暖風遲日薦芳菲。池蒲露劍驚魚躍，簾額翻波礙鳥飛。好景正繁春未半，小桃初放蝶仍稀。閑中兩兩高陽輩，醉泥東君夜不歸。
參差宮殿倚青天，一別重來四十年。老檜掛巢時有鶴，亂雲藏洞久無仙。春移草色抽新带，雨養苔痕壓舊錢。兩兩相逢皆不合，落花流水石爐煙。
一箇巖寬萬物周，塵中擾擾到無由。儂家儘有居山意，問著依前隔數州。
吳江秋水灌平湖，水闊煙深恨有餘。因想季鷹當日事，歸來未必爲蓴鱸。
畫舸夷猶紫翠間，暮雲如掃月如環。三山六刺須臾過，恰似嚴陵七里灘。
南溪約幽尋，西嶺極遐觀。初陽色朦朧，殘雪光汗漫。相望樓殿間，宛在雲霄半。泉聲减琤淙，山勢欲飛竄。岩寒雨花霏，谷暖煙絮亂。幽鳥度喬林，驚猿折枯幹。決決漲溪流，輝輝披野岸。蘭芽吐尚微，冰乳凝未泮。佛屋對峰尖，禪庵倚崖斷。軒窗愛虛豁，赤白從漫漶。行敲玉玲琅，松溜珠璀璨。寜将瓊礫分，未省蘭蒿判。行幽兔迹深，瞩遠鴉翅緩。登宜阮孚屐，隱稱嵇康鍛。結遊賢躅多，鑱石清詩爛。極目窮躋攀，投隙違羈絆。榮觀太帝書，暫憇飛仙館。石立翠屏張，霞收丹錦散。覘坐客爐擁，負暄僧衲換。選勝唯務得，陟危寜復憚。誰乘泛海槎，直欲傍銀漢。况有凌雲才，何妨舉風翰。景多苦冥搜，歡觧惬佳玩。乃情慰懸想，昔傳非謾讕。題輿真莫儔，刻燭愧非伴。玉局共藏機，瑤琴越操縵。謠諺喜年豐，評文同月旦。大筆肆滂葩，小巫成泚汗。造適寓林泉，貪縈任冰炭。通侻去末禮，從容占奇段。促節歌更新，啣杯酌無筭。敢謂良會難，堪爲畫圖看。感慨非獨醒，賡酬毎三嘆。翔步雖異途，清懽歸一貫。灑落似青冥，拘攣豈狴犴。絕頂所見稀，清狂茲興罕。立飫謝珍鮮，行庖後樵爨。唯恐三節来，難留千騎駻。何時金鼇客，重親玉皇案。迴首念斯遊，馳精杳無畔。
陰晴淮海氣何殊，一昔風光互惨舒。大塊養春禆造化，繁雲間日蔽居諸。暖回沙磧催來鴈，寒徹冰池怯上魚。山色晦明如代謝，花枝涼曝似相於。朝暾忽蕩川原净，夕翳還籠井落疏。快適得朋釃醁酒，困眠無興讀殘書。虹霞灼灼飛琳館，煙靄濛濛襲隼旟。定與物情均燥濕，殆非星好有盈虚。連空雪意迷高桞，遶舍陽和坼嫩蔬。林外昏鴉啼野盡，城頭新月上簾初。
不惮移根遠，姑憐向日姿。春風從自得，夜雨况相資。敏速飛霜钁，婆娑擁碧枝。幽葩兹有待，雜卉漫多奇。野藿非余尙，庭蘭盍爾知。傾心安所守，衛足豈其私。得地何妨徙，干霄固可疑。采幢須夏節，綠餅與秋期。莫以藂生陋，唯其秀出宜。遷非拔茅進，愛豈揠苖爲。色解凌溪錦，花應當酒巵。遶欄窠尙小，傍砌影猶卑。援護情宜倍，栽培力已施。桃蹊容爛熳，竹逕聳参差。不待毛嬙妬，何嫌魯相辭。土培憂壓嫩，竹插爲扶欹。疏密齊行列，芳華遞疾遲。纖莖簪間導，繁蘂珥交垂。恐踐禽須逐，防侵草必夷。養完先固本，採折俟乘時。屢戒園夫守，頻煩墨客窺。拾來同地芥，吟就比江蘺。泛與蕭蒿長，偏饒雨露滋。何如君子德，修直任榮衰。
託載東城隅，選勝名園地。不問主人來，聊適尋春意。簪花照席光，藉草連袍翠。煙霏遠樹迷，風臘繁英墜。促行瀲灧觴，少駐雍容騎。四者信難並，安敢辭沉醉。
押燕移離畢，看房賀跋支。餞行三匹裂，密賜十貔貍。
西源窮盡到東源，直注層崖五磴泉。真境無繇追汗漫，勝遊聊得弄潺湲。風生虎嘯層巖底，月上猿啼古木巓。祇待歸休林下去，來同靈默此安禪。
一水相望越與杭，渡頭人物見微茫。翩翩商楫來谿口，隱隱耕犁入富陽。市肆凋疏隨浦盡，山峰重疊傍江長。民瞻熊輊咸相謂，太守經行此未嘗。
賞徧林泉去未能，卻來溪口訪巖僧。爲觀遠景尤奇處，更陟危亭最上層。雲吐前峰疑霈雨，泉飛別澗旋凝冰。陋容憔悴煩躬筆，待結錢唐九老朋。
自別高居二紀餘，今朝重到懶踟躕。山川勝景依然在，屈指交親一半無。
一染浮名十五春，強隨時態役天真。何年卜築茲山下，卻笑區區世路人。
京洛風塵弊客裾，故山歸去有精廬。綴盂應供王城久，鏤管賡吟友社餘。衲擁蘭芽新賜服，帙收貝葉舊翻書。蕭然壁觀芝巖上，從此身名與世疏。
松陵江上峻裁基，危岫前瞻小四圍。張翰鱸魚閑適興，莊周鷗鳥盡忘機。簷牙高啄千家繞，舟尾相銜數槳飛。倦客登臨聊永日，豁開雜思信如歸。
五柳門南派水東，水邊亭上興無窮。半窗山色來雲外，一枕荷香带雨中。繡被夜歌青翰檝，綠波春颺紫莖風。塵曹未竊江湖號，攜手闌干早晚同。
江流無險似瞿塘，滿峽猿聲斷旅腸。萬里可堪入謫宦，經年應合鬢成霜。長官衫色江波綠，學士文華蜀錦張。異域化爲儒雅俗，遠民爭識校讎郎。才如夢得多爲累，情似安仁久悼亡。下國難留金馬客，新詩傳與竹枝娘。典辭懸待修青史，諫草當來集皂囊。莫謂明時暫遷謫，便將纓足濯滄浪。
十年趨競浪求營，因得閑曹減宦情。亂種黄花看野景，旋移高竹聽秋聲。驅馳賤事猶干祿，約勒清狂爲近名。早晚持竿釣鱸鱖，雙溪煙雨一舟橫。
多情未老已白髪，野思到春如亂雲。
園林換葉梅初熟，池館無人燕學飛。
詩題：原無詩題。
首句：移家尚恐青山淺，隱几惟知白日長。
出處：宋阮閱《詩話總龜》前集卷一三引《古今詩話》。
附注：據宋司馬光《傳家集》卷八《寄贈致仕劉都官諷》詩末自註及《溫公續詩話》所載，此二句係范鎮（景仁）詩，《古今詩話》誤以范景仁爲謝景山。
穀雨櫻桃落，薰風柳带斜。舜弦新曲在，休唱後庭花。
好是一時艷，本無千歲期。所以謔相贈，載之在聲詩。
爲花雖可期，論德亦終鮮。
句牽主人衣，一步行不得。
薰薰麝臍烈，灼灼猩血殷。
樹既摧爲薪，花亦落爲塵。
艷陽一何好，零落千載冤。
盜者得其便，掉頭笑且歌。
卞子真賞季，莊生夢還怯。
仙骨清冷道氣濃，餌芝深建括蒼東。醉遊鼇頂三山綠，吟對神爐九轉紅。千古遺音生指下，一天星斗在壺中。蕭然不許塵埃到，顧我頻來興未窮。
劍化江邊彩構新，層臺不染玉梯塵。千章隱篆標龍簡，一曲空歌降鳳鈞。嵐氣濕衣雲葉晚，天香飄戶月枝春。盟金早晚聞仙語，學種三芝伴羽人。
青帝邀春隔歲還，月娥孀獨夜漫漫。韓憑舞羽身猶在，素女商弦調未殘。終古蘭巖棲偶鶴，從來玉谷有離鸞。幾時幽恨飄然斷，共待天池一水乾。
千里南雲度塞鴻，秋雲無跡淡平空。人間玉嶺清霄月，天上銀河白晝風。潘賦登山魂易斷，楚歌遺佩怨何窮。往來未得如張翰，欲膾霜鯨碧海東。
隴首斜飛避弋鴻，頹雲蕭索見層空。漢宮夜結雙莖露，閶闔涼生六幕風。湘女怨弦愁不禁，鄂君香被夢難窮。江邊兩槳連歌渡，驚散遊魚蓮葉東。
東君珂珮響珊珊，青馭多時下九關。方信玉霄千萬里，春風猶未到人間。
靚妝纔罷粉痕新，迢遞風回散玉塵。若遣有情應悵望，翠兼殘雪又兼春。
青帝來時值遠芳，殘花殘雪尚交光。隔年擬待春消息，得見春風已斷腸。
榆葉飄零碧漢流，玉蟾珠露兩清秋。仙家若有單棲恨，莫向銀臺半夜游。
日落風回卷碧霓，方蓬一夜拆龍泥。銀臺級級連清漢，桂子香濃月杵低。
風幌涼生白袷衣，星榆纔亂絳河低。月明休近相思樹，恐有韓憑一處棲。
星榆葉葉晝離披，雲粉千重凝不飛。崑玉樓臺珠樹密，夜來誰向月中歸。
曲岸蘭八雁飛起，野客維舟碧煙裏。竿頭五兩轉天風，白日楊花滿流水。
山深九鎖路逶迤，坡仙骨朽名不磨。秦皇塞海墮渺茫，漢殿拂雲今嵯峨。洞府有真扃地戶，玉泉飛瀑來天河。此山神造壽國脈，庇民洪福方滋多。
蟄龍潭裏蟄，潭上風波急。一旦飛上天，魚蝦不能及。
獨起獨高雄入漢，相耀相映翠成堆。若非羣玉崑西至，即是三峰海上來。疑有洞天通日月，絕無樵路到塵埃。如何得似巨靈手，擘向天家對鳳臺。
連甍珠閣迷仙閬，幾處星樓接絳河。寶馬縱橫浮市照，香塵撩亂夾春和。
輕霧欲籠藏暮碧，斷霞初怨誤朝紅。即時苦待千枝爛，計日先愁一樹空。外客定聞瓊宴賞，護春長把錦帷蒙。
何須羣玉南頭見，都似沉香北畔移。護地寶欄方自整，尋春珠蓋有誰知。鶯迷舊樹棲猶晚，人樂新英賞未遲。
多應譙國山邊種，豈是嫦娥月裏香。願爲兒孫積陰德，東堂時占一枝芳。
寶花初爛欲連枝。
舊苑珠千樹，寒郊玉萬層。
豈是嫦娥月裏香。
居疑與世分。
虛白自爲鄰。
虎丘巖畔識泉根，股引瓊腴此處分。品絕未應容易得，地靈難使等閑聞。聲寒夜雜林間籟，氣潤朝隨谷口雲。十和清篇盈麗軸，強牽己句不成文。
高城倒影下無地，秋水涵空長有天。
人生第一莫多情，眼看仙花結不成。爲報兩京才子道，好將詩句哭溫卿。
黄公愛山不知休，終日不下清渭樓。與官落得官下隱，愛山不得山中遊。朝看暮看山更好，古人今人空自老。天生定分不可移，白雲悠悠寄懷抱。
天寒霜落雁來棲，歲晚川空雁不歸。江海一身多少事，清風明月我沾衣。
風簷燕引五六子，露井榴開三四花。
日者未知裴令貴，世人爭笑禰生狂。
恩同花上露，留得不多時。
勝蹟傳來不記來，昔聞嘗駐漢神仙。碑因蘇蝕無完字，址爲藤迷失舊阡。巖屋鐙懸松外月，石鑪香散竹間煙。翻思穀穗遺人日，陳迹寥寥一惘然。
榮第時皆有，通家得者稀。德星一門聚，晝錦四人歸。苦學酬身世，佳名播帝畿。效官修政術，此去展才徽。
閩海雲霞繞刺桐，往年城郭爲誰封。鷓鴣啼困悲前事，荳蔻香銷減舊容。
天上歸來兩鬚星，閑中搆得小茅亭。東風爲我添生意，漸放階前草色青。
朱欄明媚照橫塘，芳樹交加枕短牆。傳得東君深意態，染成西蜀好風光。破紅枝上仍施粉，繁翠陰中旋撲香。應爲無詩怨工部，至今含露作啼妝。
九重香輦出，三月御庭開。聖酒鸞杯酌，宮花羯鼓催。鶯聲壓歌管，山色滿亭臺。睿賞歡無極，叨陪愧不才。
塞日兵前慘，城煙戰後無。分明千帝紀，況乃畔天都。桂玉京師湧，金湯鄜路孤。遲迴思廟筭，端坐愧龍圖。
精舍依巖壑，蕭條自卜居。山花紅躑躅，庭樹綠栟櫚。荷鍤朝芸隴，分鐙夜讀書。浮雲蒼狗幻，一笑不關余。
我愛昭州水，湘漓共一源。本無泥滓污，去有棹歌喧。沃野藤溪道，浮琛玉海門。有時新雨漲，多半是君恩。
我愛昭州士，平居富塾庠。興賢尊漢詔，論秀美周鄉。藝苑蒲開堞，書堂縹結囊。蟾宫前後進，一一手間香。
我愛昭州觀，裁基壓大溪。一樓雲駐隱，雙表鶴歸迷。金剜先朝語，鸞驚舊使題。皇恩新雨露，祈福爲蒸黎。
我愛昭州寺，東西占景開。門臨九峰列，僧自五天來。講次花飄席，齋餘鳥下臺。萬民共行樂，終宴首慵迴。
我愛昭州路，優游不險﨑。九疑通舜野，八桂遶秦祠。亭堠相望處，漁樵有讓時。政無牙虎鬬，莫信義山詩。
我愛昭州角，嗚呼右郡衙。萬愁縈桂水，一曲阻梅花。調古湘雲葉，聲乾嶺月斜。今愁并古恨，吹起落誰家。
我愛昭州月，閑宵入綺樓。凉生荔浦樹，冷熨桂江秋。朱户千家啟，浮雲萬里收。誰誇魏公子，飛上鄴門遊。
我愛昭州樂，供官不在多。薰風齊樂聖，淑氣且宣和。謁廟知神格，鋪筵喜客過。聲邊無一事，對酒漫高歌。
我愛昭州酒，千家不禁燒。縹醪一爵舉，瘴霧四時消。紅葉和雲踏，青帘傍水招。化濃民自醉，鼓腹日歌堯。
我愛昭州果，西東此擅珍。荔枝登宴美，桂子薦盤新。映樹珠含影，承牙玉溜津。二行遊宦樂，滿腹嶺南春。
苦無勤瘁補臺綱，西院西頭冷峭房。今日鈴齋一敧枕，清風不敢傲羲皇。
長洲茂范足珍材，剩買前山活翠栽。客土不疏承帝力，幾多臣節共安來。
長洲茂苑占幽奇，巖榭珍臺入翠微。園李露濃三色秀，徑桃煙暖一香飛。月臨夕樹烏頻遶，風揭珠簾燕未歸。弭蓋暫歡成結戀，斜陽憑欄獨依依。
白頭橋奈白頭何，舊德如存故老歌。不特輿梁起遺愛，大都才美服人多。
泥根捧入故吳宮，暖力迎隨带漸紅。栽近木蘭殊有意，留連文酒繫春風。
千頭霜熟摘來新，包貢虔修望紫宸。他日功成許高退，社中還結素封人。
虎符新合晚芳天，良會難並樂與賢。心愧白公求治切，下車三月始開筵。
一夢浮生無夢身，先生真是古之真。蕊函裁得瑤章祕，還寄吳門吏隱人。
陶令歸來爲逸賦，樂天謫宦起悲歌。有弦應被無弦笑，何況臨弦泣更多。
影借金田潤，香隨璧月流。遠疑元帝植，近想誌公遊。
繡地縈回寶勢長，遍遊寧倦徙胡床。禪齋不顧幡風影，講席亂飛花雨香。苔陣暗連僧榻古，蕉旗低映佛窗涼。我來懶上東臺上，目送霜楸感北堂。
壯年薄宦守西甌，一瞬流光三十秋。今見桄榔兩嘉樹，恍如重到海邊遊。
絕藝知君少，誰憐太古蹤。佳名吾黨出，逸格彼蒼鐘。山狖遙偷菓，田衣半剝茸。鄉人當保此，此畫世無重。
粉里歸來十二春，憐師心依我心淳。他時行滿重相見，兜率天上第幾人。
方丈前詩映後詩，更無塵點碧紗圍。老僧相顧應相笑，不似揚州刺史裏。
二十年前扣寺閣，粉牆題記墨猶存。重來樹老無花處，又見闍梨白首孫。
佛住三朝恐愛生，人歸一歲豈無情。鄉親鄉友銷魂地，岷水分爲隴水聲。
煙抱千峰碧玉堆，一巖一穴漢天開。畜雲洩雨通靈派，長與蒼生救旱來。
一水明如罨畫溪，清涼佳勝古標題。香隨講雨天花爛，聲入幡風地籟齊。暫到已能知覺路，縱遊何必理禪畦。謝公公退多行樂，五里鳴騶出縣西。
人盡遊方證佛心，師心無着外三乘。蓮花結社新吟遠，玉紙抄經舊價騰。藥杵半和鈴索響，茶煙輕共衲靈蒸。我來與話高僧事，冷笑支公學養鷹。
綺場紛紛十里賒，望中煙景半春華。人遊寶歷青絲騎，路隘土橋金犢車。錄襯鳳頭垂逕草，紅攢鷁首照汀花。夕陽敲鐙餘歡在，不惜鸘裘認酒家。
龜堞春遊徑路賒，青青踏去冒煙華。翠停舴艋客尋寺，紅缷羃䍦人上車。亭落五重沽卓酒，釵行十二步潘花。乘歡醉盡高陽侶，倒載歸來不認家。
東湖七月湖水平，鱗波暗織簫籟聲。中有植蓮一萬本，紅漪相照摛繁英。地靈氣粹不我測，雙葩倏如同一莖。黄姑織女渡銀漢，蜺旗鳳葆羅空青。又認英皇立湘渚，翠華不返凝怨慕。五十哀弦頓曉聲，駢首低昂泣珠露。是時主人集宴喜，湖光侵筵霞脚膩。朋簪峨峨盡才子，椽筆交輝雲藻麗。酒酣倚欄惜紅暉，炳素徘徊縈不飛。魏宮甄后晝方寢，彷彿有人持玉衣。此邑古來無異政，室家瘡痏何由慶。三年鼠竊例皆然，以薪救火火彌盛。自公柅車政克和，載途鼓腹騰謳歌。歌公用心日皎皎，不獨于今古應少。因感珍芳兩兩開，玉貫珠聯當縣沼。況我與公高適道，芝歌肯迹商山皓。嘉謀嘉猷思入陳，願將此類歸華勳。
才地淵宏筆力恢，三年粉社幸遊陪。八吟麗賦憑高得，三詠雕觸選勝開。三苑早容收樸樕，蘭池嘗許試虺尵。海棠風裏甘棠政，只恐星趨節召回。
風度幽閑識宇高，暫分明寄握牛刀。賈生學贍思儀漢，李白才多合繼騷。步武即看峨豸角，對揚幾見擲麟毫。琴齋頌罷吟魂遠，時夢鈞天醉碧桃。
霽雨浮空漲海流，蟲沙龍蜃各優遊。津涯浩蕩雖難測，不見驚瀾曾覆舟。
白璧紫金爲世寶，賢愚知貴莫能名。廟堂祭器杯盤物，隨處得之光彩生。
楚國良金百鍊精，深藏求售價連城。豈徒豐獄吹毛利，兼有秦臺照膽明。
祖帳飄揚堤柳邊，北來飛蓋稱翩翩。追隨不忍輕言別，回首城樓沒晚煙。
空府同來賢大夫，短亭門外即長途。不辭爛醉尊前倒，明日此觀重得無。
東風楊柳杏花飛，曾伴先生酒巵。前輩風流那復見，小亭煙雨漫相思。城邊春草路南北，山下河梁人別離。一尺短書湘水闊，年年愁絕雁時。
酒戶棋兵孰與儕，月宵曾遇六天街。南燕到後懷君遠，時入樓東畫舫齋。
寺僧日扣粧鐘起，園客時翻輦路耕。
堂有虛白閑。
珠峰塔影孤。
化工裁翦用功專，濯錦江頭價最偏。酷愛幾思憑畫手，難題渾覺挫詩權。艷凝絳纈深深染，樹認紅綃密密連。因想當年武平一，枝枝眷賜侍臣先。
開盡夭桃落盡梨，淺荂深萼照華池。都緣西蜀盤根遠，豈是東君屬意遲。煙慘別容曛宿酒，露凝啼臉失臙脂。須知賈相風流甚，曾許神仙品格奇。
鄭衛湮俗耳，正聲追不回。誰傳廣陵操，老盡嶧陽材。古意爲師復，清風尋我來。幽陰竹軒下，重約月明開。
皇朝四十三龍首，身到黄扉止四人。
虎生三日便窺牛，獵犬寧能掉尾求。若不去登黄閣貴，便須來伴赤松游。奴顔婢舌誠堪恥，羊狠狼貪自合羞。現尺太阿星斗煥，何時去取魏齊頭。
擎天有八柱，一柱此焉存。石聳千尋勢，波留四面痕。江湖中作鎮，風浪裏盤根。平地安然者，饒他五嶽尊。
少年相款老相逢，鄉舉雖同遇不同。我已位塵三事後，君方名列五科中。榮登莫計名高下，宦達須由善始終。若到鄉關人見問，爲言歸思滿秋風。
義山山下有靈泉，泉號聰明自古傳。四百年中三出相，不才何幸繼前賢。
三月內方有，百花中更無。
再見祇園樹，流光二十年。依然山水地，況是雪霜天。閣影移寒日，鐘聲出暝煙。微官苦奔走，一宿亦前緣。
五仙同日集蓬萊，玉宇珠簾次第開。乍向壺中窺日月，猶疑海上見樓臺。光生金鉉調元地，榮極璿樞命世才。共荷盡賢天地寵，定知霖雨及時來。
禪窗虛敞瞰西南，野色溪光接畫簷。雲去碧天無間斷，一眉依約見山尖。
牛斗光芒下，江山形勝中。招提萬法本，靜照一堂空。花木含春意，門庭話古風。支郎乞詩什，愧匪雅南工。
再見祇園樹，流光二十年。依然山水地，況是雪霜天。閣影移寒日，鐘聲出暝煙。粗官苦奔走，一宿亦前緣。
峨峨日觀出雲層，西麓靈庵寄佛乘。金地闕人安大衆，玉京選士得高僧。霜刀斷腕羣魔伏，鈿軸存心奧義增。顧我舊山泉石美，湔除諸惡賴賢能。
黄紙除書下九天，岱宗西麓鎮金田。鷲峰肅肅臻多士，蘭社熙熙撫衆賢。像室光華輝曉日，禪心清凈擢秋蓮。山泉自此增高潔，雲集十方結勝緣。
進退荷君恩，孤懷豈易論。以閑銷日月，何力報乾坤。架上書千卷，花前酒一尊。相持兩成癖，此外盡忘言。
大都心足身還足，祇恐身閑心未閑。但得心閑隨處樂，不須朝市雨雲山。
叔子祠荒歲已深，異時賢守重登臨。峴山岑寂瞻風概，漢水靈長想德音。奉詔始聞新締茸，有知那復嘆湮沈。又刊翠琰留南夏，先後功名照古今。
高鳥翔雲外。
煙浮平野碧。
未敢嘆途窮。
萬壑初收雨。
日抹平山紅。
何處不遲留。
南極多老人，及見九代孫。君今古儋州，氣質清且溫。今年八十二，頗覺行步奔。白鬚映紅頰，疑是羲皇人。
寧舍濟川航。
鬰陶倦煩暑，爽豁逢蕭辰。開樽有歡伯，傾坐得嘉賓。雕盤薦肥羜，寶刀膾霜鱗。清談屏世務，善謔到天真。須言燭可繼，莫訴杯行頻。至道諒在己，外物不關身。
嚴霜沾百草，不問菊與蘭。行觀秀色萎，坐使芳意殘。有酒聊自把，無萱良鮮歡。安得青精飯，爲駐顔如丹。
陰蟲思衰草，羈雌啼空林。盛秋授寒服，獨夜搗清砧。影孤隨月瘦，肌薄怯霜侵。平生託義分，夢想在容音。山頭憐化石，陌上重辭金。安得兩黄鵠，因之傳此心。
我生豈不辰，貧賤亦偶然。讀書飯脫粟，差可樂餘年。藝麻室南端，種桑屋東偏。弱婦事紡績，丁男長力田。瓶儲苟不乏，安用三百廛。老翁飽食罷，日晏尚高眠。豈知天地間，陵谷有變遷。獨恨生苦晚，不在羲皇前。嘗聞父老言，醉鄉隔烽烟。安得盈觴酒，時復中聖賢。
中條何峨峨，映我縹碧瓦。汾水望飛雲，參旂眺綠野。美哉山與河，河流疾于馬。
生民類能言，茲文特淵邈。精韞在希微，幽通資寫託。狀物無遁形，舒情有至樂。自非妙解機，誰抽神奧籥。大士棲綠巖，門前即台嶽。翠屏何峨峨，千仞拂寥廓。芝朮被諸峰，煙霞興衆壑。中安仁智居，旁研華竺學。觀法識非空，了心無少著。人境既相於，神明信超若。作詩三百篇，平淡猶古樂。于言雖未忘，在理已能覺。天質自然美，亦如和氏璞。貯之古錦囊，訪我杼山郭。杼山空崔嵬，然公久寂寞。中間三百年，寂寞無人作。何意正始音，緒餘在清角。山旁夏欲休，林英春稍落。吟登蒼卞餘，歸夢華頂數。駕言整巾瓶，仍前侶猿鶴。誰言雲無心，還依故山泊。顧予禽鹿姿，繆此縻人爵。居常眩韶音，幾駭頓金絡。比將親椒蘭，端欲甘藜藿。緬懷凈名庵，終尋香火約。
層臺遲夕娟，清池弄秋水。蟾明桂樹間，魚躍蓮葉底。如何惠莊津，乃在蒲城裏。
古有悲秋篇，遠行第三句。人情重辭家，客意倦長路。征馬陟前岡，栖烏集喬樹。慘淡層陰生，號呼勁風怒。匣琴徒自携，杯酒與誰遇。衣带緩于前，衣香非復故。
旻宇斗澄霽，池臺始登臨。幽芳無艷質，爽籟有真音。閒雲乍明滅，寒鶒忽浮沈。青山晴好望，白道細堪尋。疏蟬嘒急管，躍鯉應鳴琴。微風獵椒桂，快哉一披襟。
休舍松石間，外物不可必。一馬究微言，五禽治生術。仁智得所廬，吉祥來此室。
仁人坐高齋，忘機宅真粹。魚鳥沐餘恩，樹石蒙善氣。珍哉島上禽，託身良得地。
鈴閣侍衛稀，幕府文書省。石上試真茶，松間移小鼎。吏師所至清，仁者本便靜。
層陰養花天，亭榭多春色。午氣入衣香，東風吹酒力。睠戀冶城遊，黄金良易得。
東南有仙人，玉案經近侍。爲愛飛來峰，翻然下平地。白雲相與栖，絳雪居嘗餌。日作冷泉游，時尋徑山醉。徑山有五峰，參差標紫翠。西山玉芝巖，縹緲多雲氣。巖間名勝僧，除館待公至。施樹得楩楠，開軒對松桂。啼鳥傍簷楹，鳴泉落階砌。蘚徑闊三條，籃輿時一詣。汲井試茶腴，援琴和松吹。榮啟老來歌，華胥午間睡。追隨支許遊，嘯詠羲皇治。武林賢主人，官儀斗樞貴。同是老成人，俱懷方外志。流水與斷墁，神交復心契。數幅伻山圖，三伏挂廳事。長謠紫芝曲，遠寄青霞意。他年羾赤霄，定挹浮丘袂。
林風引石溜，席上清且寒。主人白羽扇，觴客水精盤。絃歌泛宮羽，酒面生波瀾。
秋意不自適，況復登河梁。眷言送歸客，徙倚見斜陽。雜珮解席上，斑騅嘶路傍。風雲感素節，絃管思清商。菊殘餘老蕊，蕙晚非新香。何以致叩叩，臨行持一觴。
勁氣初折膠，奔書聞插羽。寒金刁斗鳴，夕火兜零舉。霜威畫角雄，月思清笳苦。驃騎出鏖兵，輕車前確虜。一鼓繫名王，三捷獻英主。天山掛雕弓，玉塞休强弩。龍額近封侯，華堂盛歌舞。
彭山隔重湖，落日見孤塔。揚舲入空曠，煙樹散鵝鴨。山中老臞仙，萬頃纖芥納。乘風落珠唾，暝色遠相答。平生爾汝分，磁鐵契已狎。萬緣一笑空，箇處無剩法。方舟過谷隠，風雨寒霎霎。黎明带星歸，尚及齋鼓踏。臨岐戒後會，梅熟新秧插。期我散縑楮，莫忘鷗盟歃。
聖皇多才復多藝，包犧徒云造書契。坦然制作侔日星，煥有文章賁天地。太宗飛白入于神，玉堂四字標奇勢。寶跗一學造其精，聖祖神孫知善繼。萬幾餘力表全能，三紀體仁成至治。金壺貯墨奉嚴禋絃，往年大揭明堂門。素龍鱗角儼欲舉，白鳳翅翼行將翻。八會遼邈不可見，六書細碎何足論。仁慈原廟多珍榜，河漢黼黻輝朝昏。天公常敕六丁護，在在處處祥煙屯。邇英叨籍侍清切，浴蘭每歲逢佳節。鮫人海底織冰綃，宮工天上裁紈雪。彌綸寶箑已珍華，泛灑神毫益精絕。紛如薄霧翳靈芝，淡若輕雲拂初日。免令常侍登御牀，就降王人頒睿札。玉璽封題光姓名，孤臣拜手歡且榮。暘炎扇暍昭慈眷，夙夜安民彰聖情。九門纔傳妙墨出，三殿已覺薰風生。標章有愧參鴻碩，視草無能裨聖明。短歌莫盡形容美，微志聊依頌嘆聲。
燠沐陽和盛，蒼筤老色濃。大明消積雪，青靄遍諸峰。遠浪浮赬鯉，驚雷起蟄龍。去年南去雁，薊北又相逢。
徙倚津橋上，蒼凉樹幄中。江雲數峰黑，山日半規紅。菖葉深依水，蘭苕迥得風。雩壇春服就，歸思羨沂童。
一水清無底，雙桐碧有情。銀牀翻晝影，玉虎墮秋聲。露葉游絲斷，風枝宿鳥驚。隔簾人不寐，又送月西傾。
岸幘坐前楹，天圍極望青。月華開嶺霧，風影碎池星。重露驚棲鶴，幽叢带暗螢。塵機心久息，寧待據梧瞑。
香吹生蘭渚，飛霜下荻州。月波清浸夜，天幕冷垂秋。遠嶼迎潮沒，寒烟護水浮。沖歌來澤畔，知是採菱舟。
目睇蘭臯上，春波泛早暉。畫船人競渡，繡羽雉交飛。島樹殘潮落，汀花宿霧稀。短亭迷酒市，官柳綠依依。
高樓十二曲，倚遍到斜暉。天幕清無翳，溪雲凍不飛。斷岡殘燒盡，遠樹宿禽歸。久憶蓮華社，鐘聲隔翠微。
遠籟生寒野，平蕪弄夕陽。天寒空鳥道，水落見魚梁。島樹風仍蕩，汀葭日映黄。津樓慵極目，杳杳白雲鄉。
寶坊金布地，嘉木此含榮。吳帝留青蓋，湘神駐翠旌。月移香砌冷，風入夜琴清。若比東陽樹，婆娑意未平。
新擢京司秩，初旌幕府賢。少年裁美錦，晝日撫鳴絃。山好當衙際，雲閒至榻前。庭中無一事，時問嶽僧禪。
秋半飭歸艎，輕橈入水鄉。吳歌聞子夜，陶菊見重陽。月浦鯢收浪，霜空鳥拂檣。南冠歸未得，潘鬢莫蒼浪。
三十一仙科，同時升大羅。軒翔幾人去，淪謫獨君何。淮桂牽吟數，湘蘭寄恨多。且欣彈頍弁，榮路未蹉跎。
再奉天官集，初登郡將筵。檄材磨盾妙，賓履躡珠賢。舊洞毛生竹，新池水映蓮。幕中多暇日，曳彩戲親前。
內殿已攢點，攬衣朝未央。月低銜禁樹，雲薄護朝霜。欲放魚文鑰，先含雞舌香。大昕鵷與鷺，奏事向明光。
紫陌歸鞍後，端門午鼓餘。銅池銜落景，鐵擿掩殘書。水遠溝聲細，花閒壁影疏。去騶呼已遠，自笑守應廬。
信馬斗城外，芳郊秋物多。丹楓驚歲晏，華黍喜時和。野老醉相話，牧童閒自歌。牛羊稍覺晚，一一下層坡。
一啄樊籠外，蕭然烟水鄉。折蘆翻夕夢，急雨亂秋行。南澗漁波淺，西風菰米香。世無摩詰手，誰與入清防。
守歲薰爐永，迎年煦律回。仙人收臘去，木帝送春來。桂伴陰蟾隠，梅衝艷雪開。平明喧壽宴，柏葉奉歡杯。
介族生螭蚌，杯形肖隴禽。曾經良匠手，見愛主人心。置在金樽側，來從珠水潯。願爲仁者壽，再拜莫辭深。
漢籞春來早，光風近太清。花深迷玉漏，霧遠失金莖。夾道青松密，周阿碧樹生。回瞻葱鬰氣，遥覆九重城。
乘秋尋遠壑，偶到幽人家。濁醪釀秫米，香飯炊胡麻。微徑捫蘿蔦，高峰弄雲霞。餐和殆忘返，落景半規斜。
宿雨澄紛幕，高霞冠遠岑。青蓮護水色，翠竹結村陰。雪浪魚跳藻，風簧鳥囀林。峭帆天末起，撩動五湖心。
略彴橫雲島，欄干瞰玉淵。雨汀翹睡鷺，風樹咽嘶蟬。綠髮莓苔地，紅衣菡萏天。夜凉三弄笛，月在釣魚船。
夜來龍具冷，有客厭長安。去國朝衣緇，還家楚葉丹。雪情欺酒薄，月思拂琴寒。只待東風起，林鶑振美翰。
錦邑罷鳴琴，歸塗指上林。柳鞭饒醉折，山館勝遊吟。清譽時苗犢，離悰望帝禽。明庭趨覲日，優績簡宸襟。
官舍隠非隠，仕途才不才。棟閒秋燕去，籬靜晚花開。卓甕何妨卧，莊軒或自來。求羊疏我甚，三徑有青苔。
浮航二十四，一一跨淮中。此地名朱鳥，當年踏彩虹。香塵迷舊路，寒水蕩遥空。日暮驚飛蓋，翩翩下渚鴻。
一室閉春林，蕭然物外心。棋聲敲月重，屐齒印苔深。竹閣茶烟細，山園鍛樹陰。會當逃世網，來此締朋簪。
翠柏蔭山莊，巖扃四序凉。歌攀牛角遠，嘯引鳳音長。夕膳烹葵熟，春杯切桂香。列侯生計在，千戶橘含霜。
松韵笙竽徑，雲容水墨天。人行春色裏，鶑語落花邊。脩竹三間屋，清泉二頃田。了無官府事，雞犬莫登仙。
東岡接釣磯，有客偃郊扉。繞舍喧流水，當窗識翠微。溪田香稌熟，霜樹晚桃稀。半日揮塵袂，停車不記歸。
五嶺知何許，離懷豈易言。傳情無去雁，驚夢有啼猿。溪思吳蒓老，林香越槿繁。渠渠持美酒，計日望歸軒。
官事良爲少，人生初得閒。長吟聊擁鼻，薄酒且酡顔。春物行將晏，年芳尚可攀。此心同木雁，材與不材間。
悵望情人曲，空留此渡名。一條衣带水，千古石頭城。艷歇雙桃色，歌沈兩槳聲。不堪懷古意，山外夕陽明。
三楚多寒地，憑山復大川。龍鱗橫雪隰，羊角起風天。酒價高平日，花期晚去年。白門無限柳，疏瘦未成眠。
瀛閬盛佳招，排雲下赤霄。水犀梳插鬢，火玉佩垂腰。鳬影朝青舄，鸞音咽紫簫。鼇宮無夜色，豹髓未嘗燒。
離管回香轡，行舟動翠篙。夕魂惟是黯，春目旋成蒿。夢與楊花蕩，書憑燕子高。望中人不見，湖上首重搔。
招提紫翠中，僧住最高峰。幾劫親諸佛，三生聽此鐘。早香依澗樹，高臘寄庭松。性海無窮願，金書字字濃。
偷約蓬山客，閒尋芳樹蹊。晨葩鮮欲語，春色醉成迷。艷奪朝霞段，香傳冰麝臍。飄然凡境外，初有乳鶑啼。
曲檻瞰回塘，披襟對羽觴。蘋風微有韵，水月自成凉。嫩篠疏疏影，新荷偃偃香。么絃聊按撫，志不在滄浪。
一夜抽輕蓋，平明映曲池。水凉魚未覺，烟凈鳥先窺。露重心猶卷，風多柄尚危。東林應結社，祇待素華披。
試步向欄干，奇花正好看。乾坤增著力，風雨莫無端。彩筆題詩易，金刀下剪難。十分方吐半，猶喜夜來寒。
霽野收雲雨，長光架一條。媧天初補石，乾鵲早成橋。日馭迷黄道，仙梯接絳霄。誰能乘六氣，萬里信扶摇。
曉圃分花品，烟耡手自携。未貪桃結實，且映李成蹊。瞥見香蜂集，仍聞好鳥啼。河陽春色晚，流過短牆西。
南浦傷離數，西州作惡頻。吟亭蟬送柳，宿枕鳥驚晨。鄴會疏沈李，吳懷豫憶蒓。此心何用慰，前有杏園春。
厭勝逾千載，祖龍安在哉。寒潮平復落，幽鳥去還來。龍鑿功全異，牛山事可哀。不知終古恨，誰見劫成灰。
沆瀣催時律，幽陰結夕霏。樓臺侵日上，山水送秋歸。海燕辭巢盡，霜鴻避弋飛。一杯元亮酒，聊以浣塵機。
下馬憩禪關，春苔一徑斑。歸雲尋谷口，倦鳥泊林間。山客收棋罷，龕僧數息閒。月高人不寐，隔嶺水潺潺。
寶勢窮吳地，寒流對楚邦。一峰驚佛剎，萬象入僧窗。落日銜遥樹，晴虹畫半江。海門秋色近，翠朵自成雙。
索米年來甚，伶俜祇自知。黑貂隨日敝，葆髮豫秋衰。舊産思重理，先賢恥逆施。呂虔刀未解，骨法謾多奇。
閉戶無還往，端居廢禮容。花爲貧富焰，燕是舊過從。持屐對人蠟，綻衣看婦縫。非同叔夜傲，切莫怪疏慵。
小隠華陽客，山中不記年。酒中長有聖，棋下更無仙。授得廣陵散，注成秋水篇。吾纓今未濯，慚愧舊林泉。
紫色嘗開國，金輝此界繩。火輪經壞劫，雪頂見殘僧。狂薜緣秋壁，深松映晚燈。哀猿不可聽，一一在巖藤。
人尚西齋學，家承北第榮。錦囊添句重，蟾滴試毫輕。底法成新構，開書泣舊楹。丹山消息斷，喜見鳳雛聲。
需宴經芳巳，嚴趨奉禁宸。子亭參覆試，止輦奉周詢。玉取三燒粹，金求百汰真。自慚諸老意，多頼洛陽人。
寂寞揚雄宅，鴟夷載酒來。鑽榆試春火，切桂暖晨杯。芳蕊何須菊，香梢尚有梅。自慚非叔夜，聊學玉山頹。
寶勢中流起，香園此布金。鴿棲金殿冷，龍伏夜潭深。水鳥銜生食，江神聽梵音。上方聊送目，天幕杳森陰。
舊築王姬館，新開貴主阡。山林經駐蹕，烟霧隔飛軿。天屬尊惟孝，邦風穆以賢。鸞龍摛翰藻，昭德萬斯年。
俊老三階後，高華四紀中。朝廷用文治，廊廟得才雄。雞樹前陰改，鱣庭舊跡空。生存華屋處，零落恨無窮。
川嶽淪精氣，風華喪傑才。典刑留大雅，文象坼中台。聚窟香難破，鈞天夢不迴。只應之帝所，鳴玉侍丹臺。
儲極元寮寵，公貂盛策班。寧神依大騩，結冢近陘山。鼓吹春風裏，麒麟夕照間。寄言川上水，何事不西還。
西北謀元帥，東南出雋儒。上前曾借筯，閫外復投壺。見器同安國，憂邊得亞夫。如何遡黄壤，不及播洪爐。
公業關東望，夷吾天下才。辭鋒橫劍戟，詩筆走風雷。帥節行邊去，氐酋獻地來。榮華一朝盡，埋玉使人哀。
將鉞徽聯重，公槐賁典加。哀榮班襚衮，虧痛軫投瓜。朝露沾崇旆，秋風咽迥笳。英靈不可問，宰樹有棲鴉。
第一平津策，同時入洛名。配台升上相，宰漢得元精。國念靈龜喪，人嗟厚棟傾。睿篇傷俊老，殊禮極哀榮。
盛業元根古，高文早變風。墮鱣遺館在，浴鳳舊池空。卓馬辭丹陛，騎箕向碧穹。琴竽三月罷，鄭國愴賢公。
天上三台坼，人間一鑑亡。寧神韓土內，結冢騩山傍。槐鼎廞儀物，貂蟬襚密章。高賢同委化，茲理昧蒼蒼。
天下中庸德，人倫正始風。立朝周鼎重，當代禹門崇。注意深黄閣，收神杳碧崧。蒼生終古恨，尺璧在丘中。
三陟贊樞鈞，殲良昧上旻。幾傳分相史，終未立家臣。衛武徒虛語，巫咸不可詢。空餘山甫德，流詠在烝民。
門盛三鱣講，書追兩馬修。朝評尊月旦，王法正春秋。革履聲長絕，緇衣詠獨留。從今非大醉，不復過西州。
鳳德衰何早，蛇年讖有開。斂衣班上衮，愍冊賁中台。緣鵠空存飾，騎箕不下來。棟隆今已折，僑壓可勝哀。
鹵簿指西州，都人助紼謳。白雞亡謝傅，黄石葬留侯。霧薄旌銘慘，風長騎吹愁。神華何處所，流恨滿山丘。
大雅時之老，高陽世有才。英名知四海，公議許三台。華皓辭歸去，蒼黔望起來。一朝嵩構毀，愍冊感餘哀。
香案經爲吏，甘泉預侍晨。衣冠親雉尾，章疏動龍鱗。當世高人物，諸公滿搢紳。忽聞捐几杖，萬恨只酸辛。
潁水重臨久，桐鄉見愛深。峴碑偏墮淚，鄭瑟盡停音。蜀士知鄒學，吳兒喜洛吟。生前祠影在，寒霧碧山岑。
尺璧丘中恨，人間第一流。九原迷白日，萬壑怨清秋。風月高情盡，煙霞麗思休。故時芝館在，迢遞使人愁。
茂苑來書跡，藍橋別淚痕。如何一交臂，不覺九招魂。東里嗟遺愛，西州哭舊恩。二孤猶在丱，未免懟乾坤。
方丈仙山地，承明帝所人。辭源長萬里，筆力重千鈞。草詔風雷暮，賡歌律呂春。如何巖雨望，奄忽棄生民。
獻替依明主，周旋奉至公。直尋無枉道，方寸有孤忠。恥在瓶罍罄，嗟深杼軸空。蒼生猶未泰，夫子已先窮。
遠策思開濟，孤飛易中傷。中途捨騏驥，少日鎩鸞凰。干鏌仍雙折，臯夔遂兩亡。吾生知已矣，魂斷武丘傍。
居易能藏氣，探幽復治亭。泉華聊自挹，澗響與誰聽。圓檜行依蓋，前峰坐對屏。一瓢吾道在，凉月此忘形。
馬過津橋外，城臨金斗傍。早霜濃著瓦，落月半銜牆。暗水澄寒底，初霞漏曉光。疏鐘林下寺，煙景正蒼凉。
雲影消空闊，霜華拂杳冥。秋光不隠雁，夜色欲迷螢。爽氣橫蒼卞，凉波接洞庭。水仙當此夕，應化白龍形。
城壁起山根，樓梯易黯魂。雄風摇碧浸，畫角弔黄昏。一带分江紀，雙峰點海門。東方瞻宰樹，秋色暝前村。
淨剎枕城隅，溪光清且虛。僧閒對馴鴿，客至數游魚。巖氣浮川上，林香生雨餘。南雲雖可望，長與沃洲疏。
城外尋僧遠，居常信馬蹄。移時取香飯，半日濯靈溪。白馬迎人下，清猿對客啼。亭前有封殖，試爲問紅梨。
隔閏年芳早，天風泛暖暉。酒香迎社重，村語向蠶稀。林際新鶑出，楹間故燕歸。湖頭春在否，人去柳花飛。
九籥秘仙經，巖巖玉骨靈。內書天上見，仙樂帝前聽。壺小藏仙界，槎高拂斗星。華陽陪夜話，多是說金庭。
家世楹書在，山河廟券存。烏衣出才子，朱轂滯王孫。過峽朝雲舉，辭梁臘霰翻。遥知巴子國，愛日有餘溫。
雙翎何睍睆，百囀更綿蠻。獨向芳林宿，多衝細雨還。低迷穿柳外，調笑入花間。肯比青鸚鵡，雕籠受閉關。
秋風隨處起，振錫不留行。却背嵩雲去，迎看淮月生。禪通少林默，詩得杼山清。幾夕巖窗下，忘眠聽瀑聲。
此地橫青嶂，當年聳紫氛。碧花巖下柰，玉葉嶺邊雲。寶勢三神秀，靈風百草薰。將軍精爽在，可解勒移文。
溪碧照浮航，仁祠紫界牆。窗扉銜遠色，樹石納餘凉。升講林花落，拋生水鳥翔。逢僧談止觀，數刻盡牛香。
出宰分寰邑，修書得秘丘。青雲莫厭晚，翠柏最宜秋。舊學緇林散，前歡醉墨留。弦歌聊自慰，不足論全牛。
小池連曲圃，幽可滌煩襟。露菊凝秋艷，風荷結晚陰。碧蘆巢鳥重，青藻宅魚深。自是輪蹄外，囂塵豈易侵。
氣入商中勁，人思瀆上勞。滄江縈故國，凉月伴歸舠。麗賦憑烏有，清篇託畔牢。竹林溫緒業，天彀佇時髦。
金策巡方罷，齋軒俯斗城。池閒魚聽法，臺靜鳥窺生。社影香蕖白，禪陰碧柰清。昆灰多妙辨，平日集朝纓。
小閣閉春風，疏簾隔幾重。柳綿收未住，酒病太無悰。带眼偏知瘦，棋圖最信慵。隆中一覺睡，日影過高舂。
昨夜西樓月，團圓似去年。鳳屏非復舊，虎枕未成眠。破恨憑湘酎，流哀寄蜀弦。葛華與參宿，此見恐無緣。
亭亭紫桂樓，渺渺白蘋洲。易斷傷春目，難銷假日憂。雙鳬仙子貴，兩槳美人愁。欲寄青泥訊，雲峰隔舊遊。
補吏承人乏，安貧得士常。半綸朝受命，數舍宿舂糧。楚地元三戶，騶奴亦一囊。空裁宣德頌，何路奏明光。
天下慢朝周，君王瑶水流。一朝規問鼎，千里御還騮。故國無歸日，叢祠幾換秋。詵詵耳孫慶，惟烈在仁柔。
家在清溪上，乘閒一棹歌。夕凉天有月，秋迥水無波。鷗鳥機心斷，鯪魚香味多。吾纓猶未濯，終是負漁蓑。
樽俎真無奈，風騷亦被魔。酒龍春力健，詩將夜謀多。未羨封侯印，偏憐却日戈。寄言嵇叔夜，休惜玉嵯峨。
關樹來時紫，江楓到日丹。驚弦初月上，避弋太虛寬。野水涵秋色，霜雲結夜寒。終年南北路，未可笑離鸞。
多年疏法集，長夏憶齋房。桐雨生苔淨，杉風坐石凉。真茶烹澗溜，滿飯取天香。何日揮冠冕，相期作道場。
閬苑花邊醉，知君是謫仙。姓名金簡上，官職玉臺前。碧海三奇藥，青梯尺五天。祇愁騰踏去，相望隔芝田。
天上星垣貴，人間花品高。偷模煩象管，學剪費金刀。西母停雲輦，東卿駐節旄。曉軒無限思，香架近蒲桃。
相思禁林客，知奉太常齋。月落桐依井，風休絮滿階。歡娛疏勝集，申寫寄長懷。遥望牆東隠，朋簪杳未諧。
疏雨休前檻，新英艷小叢。且欣當夏日，不用憶春風。便可携歡伯，相從作醉翁。回頭問階藥，何處覓蔫紅。
有客隠東岡，珍亭號擷芳。仙壺分氣象，木帝借風光。淥水穿林遠，朱橋跨岸長。寶鄰曾折桂，今是狀元坊。
九夏困煩冤，逢秋似得仙。短牀便月下，長簟怯風前。露氣清羣木，雲棱澹一天。西江無限水，長嘯憶樓船。
殿裏爐香散彩雲，殿前旌仗從朝暾。后夔六樂調時律，太皡千春入御樽。神化還隨蒼震始，天顔却映少陽溫。新年喜氣知多少，鬰鬰葱葱覆九門。
洞裏青娥赤玉簫，香童迎過百花橋。身輕不待泠風馭，天隔難逢翠羽翹。仙醴四升誰酩酊，使烏三足自飄颻。座中若話金庭事，記取真人是子喬。
陳書覆瓿久無憀，天幸名儒釋舊爻。準易一時遭客難，賞心千載獲神交。高情要在崇孤學，餘力猶能解衆嘲。誰道鳳凰難得髓，續絃今日見靈膠。
球檻靈芳濯露開，瑶津朱鮪復新來。三竿御水承垂釣，萬蕊晨葩奉賜杯。春暖僊蓂初靃靡，日斜芝蓋尚徘徊。柏梁聖作星躔麗，累氣蕪音愧仰陪。
柳條高處不須吟，正是螳螂負異心。已斷清腸悲玉露，更流哀響入瑶琴。長洲苑下風聲急，宣曲宮中暮色深。莫道齊姬無伴侶，海邊精衛亦冤禽。
誰將粉水掃天衢，萬里全開晦景圖。百尺凍雲飛未起，一箏寒雁遠相呼。由來封略非三代，大抵漁樵似五湖。欲望繁臺何處是，繁臺不見見平蕪。
三政平反有惠心，民歌遥望邑中黔。桃翻浪影吳艎急，芸掩書香漢閣深。行訪名山須著屐，坐清囂俗且橫琴。西州有客偏傷別，無密瑶華寄好音。
開徑臨江有舊居，野亭于此狎禽魚。八才素擅高陽里，五返曾迂使者車。圯上早傳黄石略，隆中難戀武侯廬。主人今醉葡萄酒，籬下秋風菊自疏。
賦別匆匆涕泫然，七閩封堠接蠻煙。山長水遠知何處，花落鶑啼又幾年。顧我青衫隨吏牒，惜兄華髮事戎旃。風波世路相逢少，腸斷東歸下瀨船。
清蕊君宜妙一臺，當年仙桂並枝開。樓逢春雪嘗爲曲，廟近朝雲轉費才。遠字莫教雙鯉斷，歸期偏望二鳬來。巴猿蜀魄多離恨，猶喜圭田助酒材。
短李祠堂世閥餘，少年從學馬融居。樓中質問無疑義，帳後傳藏有默書。茂苑却尋花氣歇，家山重上桂陰疏。弦歌莫嘆浮湘遠，纔是青雲舉足初。
翬飛迢遞拂秋槎，宴坐塵清道有芽。五葉對僧談妙果，一槍留客試真茶。簷前暮景沈歸鳥，窗外晨暉泛早霞。衍篋文多休寄傲，月間芳桂正窅窊。
銅狄嚴扉大帝家，雨回天氣湛春華。牆頭落景半規日，樓外餘暉幾疊霞。風近天淵聞鬭鴨，煙開宮樹見棲鴉。端門漏密長廓靜，時見香英墜砌花。
朝罷通中一覺眠，右銀臺路入西垣。日長易覺芝泥熟，風軟頻驚藥樹翻。朱檻带陰難可倚，紫薇當晝不勝繁。何須更寄陶窗傲，自有餘凉在此軒。
春半朱航拂水輕，季珪佳邑得時英。民淳定見蹊田默，歲稔仍占射的明。太史舊遊書穴邃，右軍殘跡墨池平。何妨公外尋僧社，琴鶴相隨雅有情。
蓬島迴風此再來，當年俱重輯寧才。芝隨禁掖新泥熟，桃應仙源舊路開。金契旋聞臨外閫，雲屏仍是接中台。專城四十前賢事，期歲行歸妙一臺。
半綸祗役謝英遊，牒訴裝懷思若抽。銅鉢任敲何所得，鐵盂雖缺豈銷憂。楚囚操樂寧忘本，蜀客摛辭祇傍愁。强抉巴音還首鼠，知君詩戶敵千侯。
月毫揮檄愈頭風，屈佐初賓位未充。金玉擅珍須席上，蛟龍爲物起池中。叢雲絢彩人歌舜，綿竹摛辭客薦雄。一乘追鋒看賜對，虎賁千戟照瓊宮。
老矣求田魚稻鄉，兒孫常要在余旁。提籃買菜須靈照，舉案齊眉只孟光。醫國有方三折臂，扣關無路九回腸。紫芝白髮秋風裏，悵望商山綺與黄。
雪裏詩筒至自秦，仲宣佳句樂從軍。谷鶑漸喜遷高處，塞雁猶嗟失故羣。北闕舊遊孤似月，西州迴望遠如雲。一枝春色無由寄，手弄梅花却自薰。
右銀臺路逼仙盤，有客通中此宿官。鈞奏暗驚天上近，霞杯難制月邊寒。風來禁樹龍傳點，露下高梧鳳戢翰。更聽建章魚鑰動，水蒼朝珮響珊珊。
一片平蕪百尺樓，闌干橫絕點清秋。三年字與燕鴻斷，千里心隨桂水流。空對霜葭驚遠別，忍題雲葉寄牢愁。驪駒不見西曛迫，目眩天涯片席收。
子門肅唱徹周廬，甲夜輕寒臘破初。樹底倦飛還類鵲，齋中酣夢欲成魚。三鍾賦粟才無取，五餌干時策已疏。天祿舊來名寂寞，更堪窗雪照殘書。
飄泊年來憩下亭，雀羅秋靜掩苔扃。拂窗紅葉欺閒卧，倚檻黄花笑獨醒。盛憶林泉羞白石，欲持香火訪丹經。華陽小隠平生願，可分區區事挈瓶。
沿牒相逢楚水湄，竹林文酒此攀嵇。半氈未暖還傷別，一臂初交未解携。江浦嘔啞風送櫓，河橋勃窣柳垂堤。明年四月秦關到，洗眼揚州看馬蹄。
愛樹重攀隔十春，召南遺俗至今淳。車邊野鹿依明府，池上沙鷗識主人。太華遠峰捫日馭，洪河高派落天津。壺漿竹馬參歌舞，頓覺城中喜氣新。
獨立青田刷羽儀，朱研丹頂雪裁衣。賦來自合凌清漢，仙去何曾識令威。松蓋露寒應有恨，蓬山雲斷未成歸。舊巢寄在三珠樹，待與還丹作使飛。
曾上燕然勒漢兵，白頭麟閣見儀形。三朝自是山西將，百戰曾焚老上廷。已奉列侯歸北第，更籌深策破先零。彎弓擊劍平生事，不許兒孫授一經。
孔雀南來燕子西，銀河消息已驚遲。石城仙使飛三足，玉殿華燈焰九枝。暫掩星機同一笑，却披雲幄重相離。杞天長在年梭疾，若比人間是遠期。
誰道江南好物華，江南今日抵天涯。秋風只解吹桐葉，暮雨還來打菊花。寒水答砧偏響亮，迥樓飄角更嘔啞。舉頭試作長安望，惆悵青山繞郭斜。
天幕紛紜海水浮，日車東上惡埃收。金鈎欲下靈鼇怖，鐵網將沈寶樹愁。自昔神仙嘗有藥，從來銀闕不通舟。燕酣餐盡蟠桃熟，會約琴高控鯉遊。
箭激雲檣五兩輕，波光飛入射桃笙。山眉遠映羣鷗過，霞綺新和落照明。甘醴更無消暑意，文竿徒有羨魚情。飄颻若得乘羊角，直待銀潢上玉清。
玉人仍是紫芝眉，五世嘉占得鳳飛。果滿車中潘令去，馬盤樓下庾郎歸。東牀寄傲便便腹，北路騰裝粲粲衣。九燭夜堂開喜宴，畫鸞交扇接香幃。
數路收才漢得人，物塗聊試半通綸。宸廷唱第瑶光近，仙簡刊名玉字新。芳桂行吟關外月，香葩回夢苑中春。平時官下文移少，日涉閒園戲綵頻。
瑟瑟凉波冷接空，恍疑雲物畫屏中。一篙海客乘槎水，兩槳仙人取箭風。秋色暗欺荷蓋紫，夕陽偷射桂旗紅。長來此地無窮樂，珍重笭箵與釣筒。
南部行臺駐萬兵，繡衣歸路有光榮。鳴鐃虎豹林中避，吹角蛟龍水底驚。湘樹遠從湖外出，峽雲時向馬前生。主人落筆多風調，應唱新辭遍郢城。
六篇高論吐虹霓，報罷扁舟擊汰歸。地上麒麟須遠到，天邊鷹隼且卑飛。秋來苕下醪醅熟，寒去江頭膾縷肥。莫嘆隋和猶未售，玉蟾濡翰待君揮。
北壓三關氣象雄，主人仍是紫髯翁。樽前樂按摩訶曲，塞外威生廣莫風。龍向城頭吟畫角，雁從天末避雕弓。休論萬里封侯事，靜勝今爲第一功。
南望湖山畫一屏，松江江水向人清。何如嵔𡾊聊爲活，況是瀟湘謾得名。雙槳有時青翰遠，兩衙無事素琴橫。遥知惠政通和氣，乳雉馴鷗自不驚。
却餌英芝養道芽，赤霄曾輾絳雲車。眼看碧海成夷路，心記蟠桃結實花。東府靈方修白石，上清香飯給胡麻。兩雙條脫皆金玉，可是南山萼綠華。
誤逐時英落彀中，拙艱爲吏悄無悰。鶢鶋已享鳴鐘賜，澼絖焉知裂地封。西北晚雲長望闕，東南春畝久拋農。匆匆禹鑿當年事，猶待神雷起蟄龍。
此夜重城鳳腦寒，放遊車馬接通闤。漢祠歌罷天壇冷，鈞奏聲沈帝所閒。紅蠟枉殘春色裏，青樓空占月明間。仙壺定有尋芳處，公子雕鞍兩兩還。
雪中愁買出關符，又著青衫事府趨。燕市有金還貴馬，鄧林無樹可棲烏。鴟夷痛飲傾家釀，如意狂歌缺唾壺。朝野多歡天子聖，目瞻東闕步踟躕。
萬里青雲未致身，馬蹄空踏幾年塵。曾迷玉洞花光老，却過金城柳色新。粉壁已沈題鳳字，酒壚猶記姓黄人。塢中橫吹偏多感，一涕闌干白角巾。
霜華昨夜拂秋林，翩落紛紛不自禁。清吹無時來檻底，紫苔相伴住牆陰。空餘倦鵲求枝宿，更剩殘蜩抱樸吟。萬物歸根真趣在，却緣江月識禪心。
三春流寓寄花房，雌去雄飛過短牆。雙翅薄勻何晏粉，一身偷带賈充香。風多苑後飛無數，日暖池邊舞更狂。却爲有情人愛惜，六宮皆作繡衣裳。
曾從嫖姚立戰功，胡雛猶畏紫髯翁。雕戈夜統千廬會，緹騎秋畋五柞宮。後殿拜恩金印重，北堂開宴玉壺空。從來敵國威名大，麾下多稱黑矟公。
北第當衢戟有衣，巾帷鮮媚僕如犀。萬錢供箸鳴鐘沸，三組垂腰佩玉低。座上賦鸚窮處士，樓前盤馬小征西。去天尺五城南路，此去青雲別有梯。
長道何年祖軷休，風帆不斷岳陽樓。佳人挾瑟漳河曉，壯士悲歌易水秋。九帳青油徒自負，百壺芳醑豈消憂。至今長樂坡前水，不啻秦人怨隴頭。
天開函谷壯關中，萬古驚塵向此空。望氣竟能知老子，棄繻何不識終童。謾持白馬先生論，未抵鳴雞下客功。符命已歸如掌地，一丸曾誤隗王東。
漢家神箭定天山，煙火相望萬里間。契利請盟金匕酒，將軍歸卧玉門關。雲沈老上妖氛斷，雪照回中探騎還。五餌已行王道勝，絕無刁斗至闐顔。
翠華獨去蒼梧野，紅袖同沈楚水濆。休把蘭湯招怨魄，空留竹淚憶明君。風前有恨啼湘瑟，天外無言擬峽雲。不比石城雙姊妹，帝家釐降有遺文。
鵠版飛書到此山，海簪重拾更彈冠。畹中紉佩荒蘭葉，石上移文蠹蘚瘢。蕙帳煙空胎化老，柏庭風起麝香寒。至今門外潺湲水，疑是幽人賦考槃。
山公休愛習家池，自有清光灧一溪。川上好風跳鰋鯉，波中晴日浴鳬鷖。孤舟小嶼閒如畫，釣綫輕緡靜可携。更助吟毫無限思，落霞猶共夕陽低。
過我東還鑑水湄，儻逢親友話襟期。書鉗紙尾丞真負，易在牀頭叔自癡。破廨數間將整整，踐更三載且遲遲。督郵少屈吾衰矣，三徑歸來未有資。
陝服由來二伯居，使君新詔擁犀渠。門連象魏施行馬，地控崤函佩左魚。世德高華河裏舊，土風淳厚召南餘。政成期月須嚴召，行見追鋒走傳軍。
假節彌年去玉墀，星郵傳詔紫芝泥。帳中密印交龍虎，麾下全軍解水犀。仙闕歸心春槳快，石城離思晚雲低。宣平貴里天姻盛，競爽行看對析珪。
幾日歸心托暮雲，半氈窗下久生塵。水天雨氣霏霏斷，竹閣山花點點新。小苑鶑聲偏破夢，大堤花艷欲迷人。豈無躞蹀青絲騎，不敢偷看城裏春。
左臺分契領東麾，入奏清廂幾刻移。三采綬章秦服志，兩轓朱色漢官儀。雌堂夕宴沈賓轄，綠野春耕駐使旗。盤錯寄才知不久，英輿六尺待飛綏。
紫陌年光天上回，東風吹雪放新梅。燕鴻却背南雲去，楚鳥還迎社日來。半綠萍醅浮臘脚，殘紅桃艷弄香腮。山公知有登高興，樽下容誰獻壽杯。
書觀春歸雪意殘，三竿初日照天關。魚聲稍喣芳塘面，鵲語頻跳碧樹間。渠落禁中聽御水，閣凭空際數前山。柳黄梅白東郊近，未得携壺一日閒。
暮春江色映芳菲，雨後清和滿客衣。遊騎自穿官柳去，落霞常伴彩橈歸。錦鱗劈浪深深躍，翠羽迎風兩兩飛。因下短亭猶惜別，萬枝香雪在薔薇。
君詩來貺我難當，語带誠齋句妙香。鮫室垂垂新下泣，蚌珠顆顆爛生光。魂飛錦里花爭巧，夢到池塘草又芳。早晚交遊逢大手，急將名姓爲傳揚。
家世南州擅席珍，斗城傾蓋底相親。誅茅三徑原同閈，枕水雙扉重作鄰。翰墨初通文苑職，弦歌聊嗣武城人。楚詞舊學精章句，未得金門薦買臣。
玉山偷暇訪禪扉，洛社諸英昔所依。三鳳同時翔仞去，二龍相繼得標歸。硯池終歲貪殘墨，講樹經秋長舊圍。更待碧紗籠美句，始驚韋布有光輝。
留印高提駕伏熊，鄆城襟要此臨戎。四封土俗弦歌盛，九疊霜天鼓角雄。風月靜歸談笑內，山川遥入撫綏中。居多暇日溪堂勝，不廢投壺與釣筒。
名臣分刺十三州，君在東南第一流。郡國成風皆自化，朝廷安枕更無憂。江湖莫作多時計，山水何妨暇日遊。誰與二天相對飲，看看八月弄濤頭。
宣風一面得甌閩，丹舸乘流破月痕。玉色暫辭當牖坐，衣香初隔止車門。帝臺回望相竿遠，仙嶠重過射的存。曾頌天禧金石刻，定應寬利賦朝恩。
甘陵孤壘起纖埃，趨詔東南武庫來。天子此時知國器，生民從古寄賢才。神鋒立斷無留刃，籌筆先機有疾雷。行見司徒封露布，鄴城歌舞夾行臺。
甘泉司計署名高，出拜行臺帝綍褒。使節遠籠三壤賦，官儀清坐七兵曹。時平漢斧宣威力，歲稔湘帆繕貢勞。秋晚洞庭山水秀，定知懷古費宮毫。
簪筆天階柱下官，孤風凜凜振臺端。坐曹常佐甘泉計，奏事曾紆武帳冠。一日雕龍分使節，幾年驄馬避朝鞍。商功未是須賢地，荷橐行歸侍玉鑾。
先賢富貴重夸鄉，況復哀榮感履霜。三最詔書新予告，九原恩澤遠生光。老人競醉金錢少，稚子爭牽玉佩長。荀令池頭芳樹在，栖雞浴鳳日相望。
西臺重見紫薇花，天上時時好物華。人向藥階升禁掖，路從桃水入仙家。香英半落風前酒，高艷遥烘日際霞。却憶後齋濃睡覺，芝泥初熟午陰斜。
槁葉驚秋樹幄稀，嘶蟬猶尚警寒枝。玉琴可要傳深恨，珠露何妨剩薦饑。已伴風箏流遠韵，更邀霜籟散餘悲。清漳病枕無悰久，月夕煩君住少時。
短亭疏柳映鞦韆，馬上人家穀雨前。幾樹槍旗茶靃靡，一溪鱗甲水潺湲。鶑期別後聞餘哢，蠶候歸來見小眠。可惜西湖湖上月，夜來虛過十分圓。
長安廄吏馭花驄，竹使遥分浙水東。遠勢早推賢相子，任誠真有古人風。稽山一鎮居封內，阿閣三休聳禁中。長樂鐘聲偏怨別，何時同謁建章宮。
金斗城高二浙西，使君初拜武都泥。射堂五色開雲的，齊隊千兵衣水犀。仙閣舊香芸辟蠹，使軒新蔭李成蹊。下車定有中和曲，索米州民日倚輗。
烏巷名生卓不羣，階庭相伴玉枝薰。天邊禁樹開龍鳳，筆下清才墜鳥雲。三級火雷何日化，一堂金竹此時聞。牛心割炙探來嚼，爭得英瑶去報君。
君家先正隠瓌材，巖石清聲動漢臺。地底何年埋玉樹，蚌中今幸産珠胎。氈書未挂千名榜，豆詠爭傳八斗才。荆璧夜來煩抵鵲，寶編三復翳瞳開。
歲暮繁雲結夕陰，長安客舍費黄金。燭窗明暗翻歸夢，雪屋清寒著旅衾。寶騎傳呼三陌廣，銅龍飄點九門深。萬年壽酒無因上，陽藿空傾向日心。
小湖香艷戰芙蓉，碧葉田田擁釣蓬。嵐氣欲飛山隔岸，秋光不定水摇空。翩翻雪鳥爭投浦，撥剌霜鱗鬭擲風。正是滄浪濯纓日，一竿多謝紫溪翁。
平昔馳名蜀道難，旅魂流落古苔斑。土中寶樹埋何在，澤畔靈魂些不還。醉後烟霞仍物外，吟餘風月尚人間。一哀弔罷頹陽暮，江北江南盡是山。
二紀青衫拂洛塵，桂香消盡故時春。徑爲天上乘槎客，厭作河濱託乘人。老筆工詩殊覺麗，清談傾座幾相親。臨滄送別多瑰藻，三徑歸資莫歎貧。
挂冕高辭九列榮，年如園綺尚康寧。水蒼乍解趨朝佩，雲母初閒隔署屏。商嶺紫芝歌幾曲，武夷毛竹夢頻驚。門前已見施行馬，更待沙堤接鯉庭。
八十磻谿用釣翁，丈人冰雪在顔容。乞身未及調緣鵠，濟世何當起卧龍。先覺令名侔大蔡，後彫遐福集寒松。憐才好客還依舊，終日清談綠酒醲。
賢相辭榮鬢未斑，濟川舟楫一朝閒。蒼生猶望安車起，使者空持拱璧還。郢曲傳來都輦下，蕭規留在廟堂間。壯猷全德知難尚，後世高名重太山。
昨夜南星破暑威，月波浮動杵天垂。露華冷向三危滴，秋色新從一葉知。越水舊歌迷桂楫，楚江秋思繞蘭旗。桃笙碧滑人無寐，欲借鮫盤寄所思。
一從天寶陷凉州，路絕陽關數百秋。誰念弓裘侵紫塞，空餘歌舞在紅樓。將兵古有龍韜略，仗節今無燕頷侯。五鼎元戎方肉食，腐儒何者預軍謀。
苕溪曾是忝朱輪，鳴鹿當年預送賓。楚國頻嗟三獻璞，漢廷裁得半通綸。勞歌未免吟梁甫，作賦還應問大鈞。下澤乘車知道在，折腰那久滯風塵。
大花灘外憶琴堂，西北山長水更長。縮地何曾人有術，摩天不及鳥能翔。寒梅弄臉英英態，臘甕蒸醅滿滿香。悵望未休還悵望，夜來庭下月如霜。
漢臺分刺輟名臣，隼旆還臨磬水濱。殿石乍辭龍尾遠，印鞶初結獸頭新。貫花佛會連香剎，種杏仙陰接寶鄰。荆府依劉心未獲，却憐馴鹿伴行春。
臘過春雲尚带陰，故山迢遞憶青岑。芸齋舊帙書籤冷，桂甕新香酒蟻深。複道風煙殊可眺，曲江花柳試偷尋。芳樽一笑真難得，永埒何曾有剩金。
虎符兼綰鐵林兵，安輯南方十二城。昏曉星文通翼軫，陰晴雲氣接巫衡。江飄畫角蛟龍思，風獵干旟鳥隼鳴。誰伴使君紅燭宴，漆堂深夜促銀箏。
綠綈膺檢出神州，又保東吳最上游。腰下金符分半虎，手中庖刃欠全牛。金尊酌月吳歈席，錦纜牽風越鄂舟。正是金華隆舊業，羣仙相望在瀛州。
臺城南畔擁油韜，四十名郎此夢刀。文陛入辭交戟密，太微回望積星高。醉羅定費齋中酎，吟管應催石上毫。莫戀江東佳麗地，歸來開院接金鼇。
畫省高才滯兩轓，秋來依舊對淮山。一函星斗龍淵在，萬里風雲驥足閒。賦詠且裁紅燭下，卷懷聊寄綠樽間。次公治行聞當牖，二節如今即召還。
新舊鞶囊兩獸頭，東南鄉郡得龍丘。朱丹侯轂聊行縣，紫翠家山更滿樓。高第郎官猶應宿，中材裨將輒封侯。浩然能養浮雲志，風月樽前且獻酬。
金契爲州復侍親，却從湖際訪仙村。花垂晚席傾家釀，柳拂春車過里門。關內已誇新組去，浦中仍見舊珠存。名園日涉庭無訟，絲管時時薦壽樽。
日邊新擁兩朱轓，亦以斜飛試羽翰。巴郡詞人才藻壯，漢家循吏教條寬。明光奏事衣香在，麗正修書硯滴殘。歲晚政成丹詔下，歸來天上作仙官。
雨壓殘紅一夜凋，曉來簾外正飄颻。數枝翠葉空相對，萬片香魂不可招。長樂夢回春寂寂，武陵人去水迢迢。忍將玉笛傳遺恨，苦被芳風透綺寮。
鵲聲頻繞大槐枝，鼇禁歡聞舊老歸。哆舌人間無翕訿，奎鈎天上有晶暉。西山五色分靈藥，南極三光接太微。只待延英朝隻日，便應調鼎向黄扉。
龍陽洲上密于星，紅實纍纍照日明。露濯曉枝金色重，霜封秋蒂粉衣輕。楚江未分萍如蜜，漢殿何曾蔗析酲。誰道相如能作賦，詔園先熟是虛名。
留籥初均相府勞，辟書先下得虔刀。黄圖氣象占龍闕，丹穴精神識鳳毛。一代策書承世學，三川風月屬詩豪。山公更有通家舊，應許論文醉醁醪。
浙河分鎮壓東西，鐵甕由來重會稽。地勢頓驚江海近，天文全覺斗牛低。鳴秋鼓角翻朱鷺，映日樓臺拂彩霓。綠髮名郎才韵秀，政成看奉紫芝泥。
左符通掌日邊城，幾蔭華榱奉刺經。直舍十年苔已紫，吟鞭一路柳初青。禁中夜閣拋行月，郊外春車駕屏星。河裏舊遊從古盛，好尋煙幌弔遺靈。
故絳山川宰樹存，屏星分守出宸恩。官榮此去夸鄉組，家法從來式里門。別斝正憐黄菊綻，征鞍猶怯黑貂溫。守居舊號園池美，應伴山翁把翠樽。
賦就甘泉客薦雄，獨攀仙桂向秋風。抽毫同列三英座，換骨纔爭第一功。瞥看靈鼇居水下，恍聞仙犬吠雲中。嫦娥應有憐才意，惟許詩人到月宮。
自致青雲有壯圖，且尋詹尹卜幽居。一杯誰置元王醴，三尺休彈上客魚。足下已穿東郭履，胸中猶鬰茂陵書。漢皇夜御金鑾殿，豈便無人薦子虛。
貪鑄金錢盜寫符，何曾七國戒前車。長生不待爐中藥，鴻寶誰收篋裏書。碧井牀空天影在，小山人去桂叢疏。雲中雞犬無消息，秀麥漸漸遍故墟。
甲隊霜秋瑩武蜂，萬兵都府去臨戎。習池峴首風流遠，漢水方城氣象雄。宴榭鳴鼉飄畫鼓，射堂棲鵲試雕弓。平時公子推能政，愛日遥知遍境中。
吳下新居樹石中，綠巖香葉一重重。潺湲枕上聞流水，縹緲簷間見好峰。山客對棋閒覓劫，野僧留話幾侵鐘。由來止足前賢事，他日何慚邴曼容。
買賦金錢出後宮，長卿文采冠諸公。梁園末至時名大，蜀道前驅使節雄。已託焦桐傳密意，更因殘札寄遺忠。如何一諷神仙事，却得飄雲起賦中。
秋波不動簟紋融，松月愔愔透綺櫳。霜重井梧翻瘦碧，雨回階藥墮嫣紅。彩鴛靜占銀塘水，乳燕凉飛玉宇風。秫酒易銷殘夢斷，却疑身在廣寒宮。
長樂纔聞一叩鐘，百官初謁未央宮。金波穆穆沙堤月，玉樹琤琤上苑風。香重椒蘭橫結霧，氣寒龍虎遠浮空。嗟余索米無人問，行避霜臺御史驄。
高弦一弄武陵深，六幕天空萬里心。吳苑歌驪成久別，楚峰回雁好歸音。十千美酒花期隔，三百枯棋弈思沈。莫上孤城頻送目，浮雲西北是家林。
五兩青絲帝渥深，平時可敢嘆英沈。侏儒自是長三尺，澼絖都來直數金。寂寞死灰人喪偶，婆娑生意樹交陰。年來想見瓊枝色，久夢蘧蘧到竹林。
屏翳驅雲結夜陰，素花飄墜惡氛沈。色欺曹國麻衣淺，寒入荆王翠被深。天上明河銀作水，海中仙樹玉爲林。日高獨擁鸘裘卧，誰乞長安取酒金。
昨夜輕陰結夕霏，城南十里有香泥。初聞山鳥驚新哢，遥見林花識舊蹊。蕩槳遠從芳草渡，墊巾還傍緣楊堤。羅敷正苦桑蠶事，惆悵南來五馬蹄。
井轄投多思不禁，密垂珠箔晝沈沈。睡驚燕語頻移枕，病起蛛絲半在琴。雨徑亂花埋宿艷，月軒脩竹轉凉陰。一春酒費知多少，探盡囊中換賦金。
夕鐘初斷海鯨音，投宿香園半翠岑。冰簟浸牀消客夢，水簾澄月伴僧吟。雄風拂衽清凉極，珍樹交柯翠翳深。一夜漢陰機事息，草堂虛論破煩襟。
海岱鉛松妄得名，洞庭山脚失寒瓊。漱成一朵孤雲勢，費盡千年白浪聲。誰向機邊逢織女，直疑巖下見初平。年來賞物多成病，日繞蒼苔幾遍行。
兩岸山花中有溪，山花紅白遍高低。靈源忽若乘槎到，仙洞還同採藥迷。二月辛夷猶未落，五更鴉臼最先啼。茶煙漁火遥堪畫，一片人家在水西。
十日春風隔翠岑，祇應繁朵自成陰。樽前可要人頹玉，樹底遥知地側金。花界三千春渺渺，銅槃十二夜沈沈。雕盤分篸何由得，空作西州擁鼻吟。
蒼野迷雲黯不歸，遠風吹雨入巖扉。石牀潤極琴絲緩，水閣寒多酒力微。夕夢將成還滴滴，春心欲斷正霏霏。憂花惜月長如此，爭得東陽病骨肥。
